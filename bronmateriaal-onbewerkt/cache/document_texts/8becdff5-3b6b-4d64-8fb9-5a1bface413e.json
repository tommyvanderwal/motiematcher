{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 327\nVaststelling van het nieuwe Wetboek van Strafvordering (Wetboek van Strafvordering)\nNr.\n72\nMOTIE VAN HET LID EL ABASSI\nVoorgesteld\n19 maart 2025\nDe Kamer,\ngehoord de beraadslaging,\nconstaterende dat het huidige wetsvoorstel onvoldoende waarborgen biedt tegen de onbeperkte opslag van strafrechtelijke persoonsgegevens, inclusief gegevens van onschuldige burgers;\noverwegende dat de Autoriteit Persoonsgegevens heeft vastgesteld dat er geen harde termijn bestaat voor de vernietiging van forensische kopieën en andere niet-relevante persoonsgegevens, wat leidt tot onnodige inbreuken op privacy;\noverwegende dat de AP adviseert om een vernietigingsplicht voor strafrechtelijke persoonsgegevens vast te leggen, vergelijkbaar met de termijn die geldt voor gegevens verkregen via hackbevoegdheid, wat inhoudt dat niet-relevante gegevens onmiddellijk na constatering van irrelevantie vernietigd dienen te worden;\noverwegende dat regulering van de vernietigingsplicht binnen het Wetboek van Strafvordering op zichzelf geen garantie biedt voor consistente naleving, zolang de bredere gegevensverwerking in het strafrecht niet integraal wordt aangepakt;\nverzoekt de regering:\n•\neen expliciete vernietigingsplicht in te stellen voor niet-relevante persoonsgegevens en forensische kopieën, waarbij deze onmiddellijk na irrelevantie worden vernietigd in lijn met het advies van de AP;\n•\nbulkverzamelde persoonsgegevens die niet langer noodzakelijk zijn voor opsporingsdoeleinden eveneens direct te verwijderen;\n•\ndeze wijziging op te nemen in de invoeringswet van het nieuwe Wetboek van Strafvordering,\nen gaat over tot de orde van de dag.\nEl Abassi",
  "content_char_count": 1716,
  "source": {
    "document_id": "681e097d-ca40-4678-a24f-f4a551dc9a2d",
    "document_nummer": "2025D11872",
    "document_soort": "Motie",
    "publication_id": "8becdff5-3b6b-4d64-8fb9-5a1bface413e",
    "publication_content_type": "application/xml",
    "publication_length": 3559,
    "cached": false,
    "binary_path": "bronmateriaal-onbewerkt\\cache\\document_publications\\8becdff5-3b6b-4d64-8fb9-5a1bface413e.xml"
  },
  "issues": []
}
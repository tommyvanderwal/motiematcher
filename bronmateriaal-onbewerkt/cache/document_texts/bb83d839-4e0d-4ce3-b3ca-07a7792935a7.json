{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n36 800\nNota over de toestand van ’s Rijks Financiën\nNr.\n55\nMOTIE VAN HET LID BIKKER\nVoorgesteld\n18 september 2025\nDe Kamer,\ngehoord de beraadslaging,\nconstaterende dat sinds de millenniumwisseling de Tweede Kamer na verkiezingen slechts twee keer de volledige vier jaar heeft volgemaakt en zes keer niet;\noverwegende dat Nederland hiermee tot de meer instabiele landen is gaan behoren in Europa voor wat betreft het voltooien van parlementaire termijnen;\noverwegende dat deze instabiliteit het voeren van stabiel beleid met meer focus op de langere termijn in de weg staat, wat het oplossend vermogen van overheid en politiek verkleint en het ondernemersklimaat en het vertrouwen van burgers in de overheid en met name in de politiek aantast;\noverwegende dat in veel andere Europese landen het parlement veel minder vaak vroegtijdig wordt ontbonden en dat ook in eigen land, in het huis van Thorbecke, andere kamers een zittingstermijn van vier jaar hebben;\nspreekt uit dat de Tweede Kamer na verkiezingen haar termijn van vier jaar in principe behoort uit te dienen en dat een kabinetsval derhalve niet bijna automatisch tot vervroegde verkiezingen mag leiden;\nverzoekt het presidium een breed samengestelde werkgroep in te stellen die in 2026 voorstellen aan de Kamer voorlegt teneinde te bevorderen dat het weer regel en praktijk wordt dat de Tweede Kamer na verkiezingen de haar volledige toebedachte termijn volmaakt,\nen gaat over tot de orde van de dag.\nBikker",
  "content_char_count": 1537,
  "source": {
    "document_id": "1748d145-ebba-4e69-a57a-98db6383036c",
    "document_nummer": "2025D40138",
    "document_soort": "Motie",
    "publication_id": "bb83d839-4e0d-4ce3-b3ca-07a7792935a7",
    "publication_content_type": "application/xml",
    "publication_length": 5292,
    "cached": false,
    "binary_path": "bronmateriaal-onbewerkt\\cache\\document_publications\\bb83d839-4e0d-4ce3-b3ca-07a7792935a7.xml"
  },
  "issues": []
}
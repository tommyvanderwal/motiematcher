{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n21 501\n-\n02\nRaad Algemene Zaken en Raad Buitenlandse Zaken\nNr.\n3091\nMOTIE VAN DE LEDEN KAMMINGA EN PATERNOTTE\nVoorgesteld\n3 april 2025\nDe Kamer,\ngehoord de beraadslaging,\nconstaterende dat een meerderheid van de Kamer de regering in november verzocht heeft de Europese Raad te laten weten dat Nederland het EU-Mercosur-verdrag niet zal ondertekenen;\nconstaterende dat de geopolitieke context sindsdien substantieel is gewijzigd door zowel de aangekondigde «Liberation Day»-tarieven van de Verenigde Staten als de toenemende onzekerheid over Amerikaanse veiligheidsgaranties voor Europa;\noverwegende dat de Mercosur-landen een aanzienlijk aandeel hebben in de productie van kritieke grondstoffen die essentieel zijn voor onze defensie- en energiesector en daarmee van groot belang zijn voor onze strategische soevereiniteit;\nverzoekt de regering om gelet op deze gewijzigde omstandigheden tijdens de informele RBZ Handel aandacht te vragen voor het belang van het EU-Mercosur-verdrag voor het vergroten van onze strategische soevereiniteit en zich actief in te zetten voor de totstandkoming van het verdrag,\nen gaat over tot de orde van de dag.\nKamminga\nPaternotte",
  "content_char_count": 1234,
  "source": {
    "document_id": "c9e74b10-7b74-465a-b983-6538ceb9879e",
    "document_nummer": "2025D14710",
    "document_soort": "Motie",
    "publication_id": "fb934662-2ee8-4833-b35c-777761ed567c",
    "publication_content_type": "application/xml",
    "publication_length": 2673,
    "cached": false,
    "binary_path": "bronmateriaal-onbewerkt\\cache\\document_publications\\fb934662-2ee8-4833-b35c-777761ed567c.xml"
  },
  "issues": []
}
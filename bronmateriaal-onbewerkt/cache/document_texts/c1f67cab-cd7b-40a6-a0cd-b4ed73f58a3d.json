{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n33 576\nNatuurbeleid\nNr.\n381\nMOTIE VAN DE LEDEN PIERIK EN VAN DER PLAS\nVoorgesteld\n20 juni 2024\nDe Kamer,\ngehoord de beraadslaging,\noverwegende dat Nederland een Europese verplichting heeft voor de goede staat van instandhouding van meerdere soorten weide- en akkervogels en andere bodembroedende soorten;\noverwegende dat Nederland substantiële oppervlaktes voor (agrarisch) natuurbeheer heeft aangewezen en daarvoor ook een substantiële bijdrage beschikbaar stelt;\noverwegende dat vos, steenmarter en zwarte kraai het grootste deel van de predatie van weidevogels en andere bodembroedende soorten voor hun rekening nemen;\noverwegende dat vos, zwarte kraai en steenmarter zich Europees wel in een goede staat van instandhouding bevinden;\noverwegende dat ook andere soorten inheemse predatoren alsmede invasieve soorten als wasbeer en wasbeerhond grote impact kunnen hebben;\noverwegende dat binnen Europa alleen in gebieden waar predatorenbeheer integraal onderdeel is van de beheersinspanningen voldoende jonge vogels vliegvlug worden om de populatie weidevogels en andere bodembroedende vogelsoorten niet verder terug te laten lopen;\nroept de regering op de daarvoor geëigende methoden toe te staan om predatorenbeheer voor de te beheren soorten mogelijk te maken en de biotoopverbeterende maatregelen te blijven stimuleren,\nen gaat over tot de orde van de dag.\nPierik\nVan der Plas",
  "content_char_count": 1452,
  "source": {
    "document_id": "2c0256fc-78ed-4433-8cfd-34237e1ac879",
    "document_nummer": "2024D26017",
    "document_soort": "Motie",
    "publication_id": "c1f67cab-cd7b-40a6-a0cd-b4ed73f58a3d",
    "publication_content_type": "application/xml",
    "publication_length": 2942,
    "cached": false,
    "binary_path": "bronmateriaal-onbewerkt\\cache\\document_publications\\c1f67cab-cd7b-40a6-a0cd-b4ed73f58a3d.xml"
  },
  "issues": []
}
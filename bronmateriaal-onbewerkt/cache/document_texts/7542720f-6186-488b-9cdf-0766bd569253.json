{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n33 836\nPersonen- en familierecht\nNr.\n92\nMOTIE VAN HET LID VAN NISPEN\nVoorgesteld\n11 april 2024\nDe Kamer,\ngehoord de beraadslaging,\noverwegende dat de Commissie onderzoek interlandelijke adoptie (commissie-Joustra) heeft geconcludeerd dat de overheid ernstig is tekortgeschoten in het tegengaan van adoptiemisstanden en dat er ernstige twijfels zijn of het mogelijk is een realistisch publiekrechtelijk systeem te ontwerpen waarin de geconstateerde misstanden niet meer voorkomen;\nconstaterende dat de Minister voor Rechtsbescherming zelf heeft geschreven aan de Kamer dat interlandelijke adoptie in de ogen van dit kabinet geen duurzame oplossing meer is om de belangen van kinderen te beschermen, het belang van het kind het beste gediend is wanneer hij of zij veilig in eigen land, cultuur of regio kan worden opgevangen en het voornemen bestond om een termijn van vijf jaar te verbinden aan het definitief stopzetten van interlandelijke adoptie, maar deze termijn uiteindelijk is losgelaten;\nvan mening dat het niet logisch en niet verstandig is dat er nu door het kabinet wordt gewerkt aan een nieuw stelsel van interlandelijke adoptie met een nieuw op te richten stichting, waarbij het onduidelijk is wat nu precies de toekomst is van interlandelijke adoptie;\nverzoekt de regering met een nieuw plan te komen waarmee interlandelijke adoptie op zorgvuldige wijze wordt afgebouwd,\nen gaat over tot de orde van de dag.\nVan Nispen",
  "content_char_count": 1502,
  "source": {
    "document_id": "1635b83a-3067-4467-ad67-728229d7cf8b",
    "document_nummer": "2024D14583",
    "document_soort": "Motie",
    "publication_id": "7542720f-6186-488b-9cdf-0766bd569253",
    "publication_content_type": "application/xml",
    "publication_length": 2853,
    "cached": false,
    "binary_path": "bronmateriaal-onbewerkt\\cache\\document_publications\\7542720f-6186-488b-9cdf-0766bd569253.xml"
  },
  "issues": []
}
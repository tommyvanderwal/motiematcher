{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n30 950\nRacisme en Discriminatie\nNr.\n488\nMOTIE VAN HET LID KOSTIĆ\nVoorgesteld\n23 september 2025\nDe Kamer,\ngehoord de beraadslaging,\nconstaterende dat er miljoenen Joodse mensen en lhbti+-mensen zijn vermoord onder het symbool van het hakenkruis;\nconstaterende dat de lhbti+-mensen altijd hebben moeten strijden om zichtbaar te mogen zijn en het regenboogsymbool op openbare plekken in dat licht veel betekent;\nconstaterende dat Minister Moes als eerste reactie gaf op het bekladden van een regenboogzebrapad in zijn gemeente met het antisemitische hakenkruis: «Zo werkt polarisatie. Jammer, van beide kanten»;\nconstaterende dat de Minister daarna een jaar lang weigerde excuses aan te bieden;\noverwegende dat de Minister hiermee het regenboogsymbool (een symbool van liefde en vrijheid) problematiseert en het gebruik van een hakenkruis (een puur antisemitisch en hatelijk symbool waarvoor miljoenen Joden en lhbti+-mensen vermoord zijn) bagatelliseert;\noverwegende dat de Minister nog steeds niet heeft getoond dat hij begrijpt wat in de kern het probleem is van zijn uitspraken;\noverwegende dat onze Joodse en lhbti+-jongeren een betere Minister verdienen;\nspreekt uit dat het regenboogsymbool van de lhbti+-gemeenschap nooit een probleem is, maar een symbool van liefde en jezelf kunnen zijn;\nzegt het vertrouwen in Minister Moes op,\nen gaat over tot de orde van de dag.\nKostić",
  "content_char_count": 1450,
  "source": {
    "document_id": "2361adb7-5d23-4ab1-8743-ed2f774c21c5",
    "document_nummer": "2025D41260",
    "document_soort": "Motie",
    "publication_id": "4d3dfade-81db-4d1b-9078-aab0b85c8a02",
    "publication_content_type": "application/xml",
    "publication_length": 5004,
    "cached": false,
    "binary_path": "bronmateriaal-onbewerkt\\cache\\document_publications\\4d3dfade-81db-4d1b-9078-aab0b85c8a02.xml"
  },
  "issues": []
}
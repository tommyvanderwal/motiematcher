{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n32 813\nKabinetsaanpak Klimaatbeleid\nNr.\n1361\nMOTIE VAN HET LID TEUNISSEN\nVoorgesteld\n28 februari 2024\nDe Kamer,\ngehoord de beraadslaging,\nconstaterende dat het koolstofbudget voor Nederland in het jaar 2037 op is om binnen de 1,5°C-opwarming te blijven en dat de uitstoot van broeikasgassen daarom zo snel mogelijk moet worden afgebouwd;\nconstaterende dat de energie-intensieve industrie op dit moment verantwoordelijk is voor 25% van de broeikasgasemissies in Nederland door intensief gebruik van aardgas, aardolie en steenkool;\noverwegende dat CE Delft in het rapport «Verkenning van een fossielvrije industrie» laat zien dat een fossielvrije industrie in 2037 mogelijk is, maar dat hiervoor duidelijke keuzes gemaakt moeten worden over welke industrie wel en niet in Nederland past;\noverwegende dat ook de president van De Nederlandsche Bank onlangs heeft aangegeven dat het belangrijk is voor Nederland als bepaalde sectoren, zoals vleesverwerkers en glastuinbouw, niet langer in Nederland zouden plaatsvinden;\noverwegende dat het voor bedrijven en burgers belangrijk is om helderheid te hebben over overheidsbeleid op lange termijn, zodat keuzes en investeringen hierop kunnen worden afgestemd;\nverzoekt de regering om een plan uit te werken voor hoe we zo snel mogelijk naar een fossielvrije industrie kunnen in Nederland,\nen gaat over tot de orde van de dag.\nTeunissen",
  "content_char_count": 1446,
  "source": {
    "document_id": "4b1090b6-63ad-45ee-a59a-19d81efdb6d8",
    "document_nummer": "2024D07057",
    "document_soort": "Motie",
    "publication_id": "10a64217-20e1-4b79-bf58-66e72bfcfa57",
    "publication_content_type": "application/xml",
    "publication_length": 2845,
    "cached": false,
    "binary_path": "bronmateriaal-onbewerkt\\cache\\document_publications\\10a64217-20e1-4b79-bf58-66e72bfcfa57.xml"
  },
  "issues": []
}
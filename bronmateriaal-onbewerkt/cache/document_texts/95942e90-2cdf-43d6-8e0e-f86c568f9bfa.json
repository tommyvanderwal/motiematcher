{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n27 858\nGewasbeschermingsbeleid\nNr.\n658\nMOTIE VAN HET LID PIERIK C.S.\nVoorgesteld\n23 mei 2024\nDe Kamer,\ngehoord de beraadslaging,\nconstaterende dat kersentelers, op grond van de huidige vrijstelling, slechts eens per drie kalenderjaren gebruik mogen maken van het gewasbeschermingsmiddel Exirel;\noverwegende dat een ruime Kamermeerderheid de Minister in een motie de opdracht heeft gegeven om te zorgen voor vrijstelling voor het gebruik van Exirel en Tracer en dit uit te voeren met werkbare randvoorwaarden;\noverwegende dat het College voor de toelating van gewasbeschermingsmiddelen en biociden slechts een adviserende rol heeft bij de beoordeling van aanvragen voor vrijstellingen en dat de Minister niet verplicht is deze adviezen op te volgen, maar dient te betrekken bij de overwegingen;\noverwegende dat Exirel een essentieel middel is ter bestrijding van de suzukivlieg en niet vervangen kan worden door Tracer, omdat Tracer alleen volwassen vliegen aanpakt en Exirel juist eieren en larven;\noverwegende dat zonder jaarlijkse behandeling met Exirel een veelvoud aan behandelingen met Tracer noodzakelijk is, wat leidt tot een hoger totaalgebruik van gewasbeschermingsmiddelen;\noverwegende dat bij de afwezigheid van een jaarlijkse behandeling met Exirel het risico op resistentie tegen Tracer toeneemt;\noverwegende dat de aanvraag van een regulier toelatingstraject van Exirel voor dit jaar nog geen werkbare oplossing biedt voor ons land;\nverzoekt de regering bij de besluitvorming over de vrijstellingen ook het belang van de landbouwpraktijk en de impact op de sector mee te wegen, onafhankelijk van het advies van het Ctgb;\nverzoekt de regering de eis dat kersentelers slechts eens per drie jaar Exirel mogen gebruiken met onmiddellijke ingang te verwijderen en hiermee effectieve en werkbare randvoorwaarden te creÃ«ren voor de toepassing van Exirel om de kersenteelt in ons land te kunnen behouden,\nen gaat over tot de orde van de dag.\nPierik\nVan der Plas\nNijhof-Leeuw",
  "content_char_count": 2051,
  "source": {
    "document_id": "8bade679-d4ba-434f-93a0-4e117a54abf5",
    "document_nummer": "2024D20699",
    "document_soort": "Motie",
    "publication_id": "95942e90-2cdf-43d6-8e0e-f86c568f9bfa",
    "publication_content_type": "application/xml",
    "publication_length": 3655,
    "cached": false,
    "binary_path": "bronmateriaal-onbewerkt\\cache\\document_publications\\95942e90-2cdf-43d6-8e0e-f86c568f9bfa.xml"
  },
  "issues": []
}
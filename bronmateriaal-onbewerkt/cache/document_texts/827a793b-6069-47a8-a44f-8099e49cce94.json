{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n26 643\nInformatie- en communicatietechnologie (ICT)\nNr.\n1171\nMOTIE VAN HET LID KATHMANN\nVoorgesteld\n16 mei 2024\nDe Kamer,\ngehoord de beraadslaging,\nconstaterende dat gezichtsherkenningssoftware in toenemende mate wordt gebruikt voor zaken als identiteitscontrole en leeftijdsverificatie bij publieke en private organisaties;\noverwegende dat uit een analyse van de Autoriteit Persoonsgegevens blijkt dat de inzet van gezichtsherkenning in de meeste gevallen verboden is, maar die alsnog onrechtmatig in gebruik wordt genomen;\noverwegende dat het Rathenau Instituut eerder heeft gepleit voor een algemeen verbod op het verwerken van biometrische gegevens in de publieke ruimte en voor het hanteren van een vergunningsplicht;\nspreekt uit dat het gebruiken van gezichtsherkenning zonder duidelijke juridische grondslag onwenselijk is;\nverzoekt de regering om het gebruik van gezichtsherkenningssoftware bij publieke en private organisaties in kaart te brengen, en toepassingen waarbij het gebruik niet expliciet is toegestaan door wetgeving maar wel gewenst is zo snel als mogelijk van een grondslag te voorzien en anders te doen beÃ«indigen;\nverzoekt de regering bovendien om een vergunningsplicht voor het gebruiken van gezichtsherkenning in de publieke ruimte te onderzoeken en de Kamer voor het kerstreces 2024 over de vorderingen te informeren,\nen gaat over tot de orde van de dag.\nKathmann",
  "content_char_count": 1461,
  "source": {
    "document_id": "c435c66a-0b7f-4391-ae32-f0f0e4f083fc",
    "document_nummer": "2024D19671",
    "document_soort": "Motie",
    "publication_id": "827a793b-6069-47a8-a44f-8099e49cce94",
    "publication_content_type": "application/xml",
    "publication_length": 2857,
    "cached": false,
    "binary_path": "bronmateriaal-onbewerkt\\cache\\document_publications\\827a793b-6069-47a8-a44f-8099e49cce94.xml"
  },
  "issues": []
}
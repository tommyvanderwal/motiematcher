{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n35 334\nProblematiek rondom stikstof en PFAS\nNr.\n372\nMOTIE VAN DE LEDEN HOLMAN EN VEDDER\nVoorgesteld\n22 mei 2025\nDe Kamer,\ngehoord de beraadslaging,\nconstaterende dat de Raad van State in zijn advies over het wetsvoorstel Legalisering PAS-projecten vier fundamentele kritiekpunten heeft geformuleerd ten aanzien van het wetsvoorstel om PAS-melders te legaliseren, namelijk:\n•\nhet ontbreken van gerichte bronmaatregelen voor stikstofreductie;\n•\nhet ontbreken van een concreet programma voor alternatieven bij legalisering;\n•\nonduidelijkheid over de juridische betekenis van «legalisering»;\n•\nonzekerheid over de juridische houdbaarheid bij het afzien van handhaving;\nconstaterende dat de Raad van State expliciet aangeeft dat deze punten nader moeten worden uitgewerkt om juridische onzekerheid te voorkomen;\noverwegende dat het wetsvoorstel geen concreet perspectief biedt, waardoor de onzekerheid voor PAS-melders voortduurt;\noverwegende dat PAS-melders en interim-mers te goeder trouw hebben gehandeld op basis van overheidsbeleid;\nvan mening dat PAS-melders en interim-mers daarom recht hebben op een juridische oplossing in de vorm van een vergunning of adequate compensatie;\nverzoekt de regering schriftelijk in te gaan op de vier kritiekpunten zoals benoemd door de Raad van State, inclusief een duidelijk onderbouwd juridisch kader voor elk van deze punten;\nverzoekt de regering een volledige uitwerking van deze onderbouwing te presenteren aan de Kamer voordat er verdere wetsbehandeling plaatsvindt;\nverzoekt de regering expliciet aandacht te besteden aan de positie van PAS-melders en interim-mers, waarbij wordt gewaarborgd dat zij niet de dupe worden van juridische onzekerheden die voortkomen uit veranderend overheidsbeleid,\nen gaat over tot de orde van de dag.\nHolman\nVedder",
  "content_char_count": 1859,
  "source": {
    "document_id": "78cc0da5-b464-445a-ba8d-eb23a94fc312",
    "document_nummer": "2025D23537",
    "document_soort": "Motie",
    "publication_id": "035337c5-4abb-459e-a0e1-17df8e077d7f",
    "publication_content_type": "application/xml",
    "publication_length": 6617,
    "cached": false,
    "binary_path": "bronmateriaal-onbewerkt\\cache\\document_publications\\035337c5-4abb-459e-a0e1-17df8e077d7f.xml"
  },
  "issues": []
}
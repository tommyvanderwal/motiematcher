{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 387\nWijziging van de Omgevingswet, de Gaswet en de Warmtewet in verband met gemeentelijke instrumenten voor de warmtetransitie in de gebouwde omgeving (Wet gemeentelijke instrumenten warmtetransitie)\nNr.\n30\nMOTIE VAN HET LID POSTMA\nVoorgesteld\n10 april 2024\nDe Kamer,\ngehoord de beraadslaging,\nconstaterende dat een relatief groot deel van de energierekening bij een warmtenet de vaste leveringskosten betreft;\nconstaterende dat je hiermee als afnemer je energierekening niet kan verlagen door zuinig met energie om te gaan;\nconstaterende dat de Wet collectieve warmte de warmtetarieven loskoppelt van de gasreferentie, maar dat invoering van kostengebaseerde tarieven niet borgt dat de tarieven zullen dalen, en ook niet dat deze kunnen gaan verschillen per warmtenet;\nconstaterende dat juist huishoudens in een kleine woning hierdoor relatief meer betalen dan met een energierekening voor aardgas en ten opzichte van huishoudens in een grote woning;\noverwegende dat de transitie naar een warmtenet wel rechtvaardig moet zijn en de kosten van de infrastructuur niet in dezelfde mate gedragen kan worden door alle huishoudens door hetzelfde vaste tarief in rekening te brengen;\nverzoekt de regering niet alle vaste leveringskosten in het vaste tarief door te laten berekenen en een groter deel van de energierekening voor warmte gebruiksafhankelijk te maken zodat huishoudens met een laag energieverbruik en/of kleine woning niet onevenredig veel betalen, en dit te verwerken in het wetsvoorstel Wet collectieve warmte;\nverzoekt de regering voorafgaand aan de behandeling van de Wcw aan de Kamer voorstellen te presenteren hoe de betaalbaarheid van collectieve warmte afdoende geborgd wordt om de overstap naar warmtenetten aantrekkelijk te maken voor de burger, waarna de Kamer richting kan geven in het uitwerken van een van de alternatieven,\nen gaat over tot de orde van de dag.\nPostma",
  "content_char_count": 1962,
  "source": {
    "document_id": "342272ab-c211-414f-a5b2-94227d3abdd9",
    "document_nummer": "2024D14296",
    "document_soort": "Motie",
    "publication_id": "876b7951-61b2-410d-b702-41d17db44436",
    "publication_content_type": "application/xml",
    "publication_length": 3427,
    "cached": false,
    "binary_path": "bronmateriaal-onbewerkt\\cache\\document_publications\\876b7951-61b2-410d-b702-41d17db44436.xml"
  },
  "issues": []
}
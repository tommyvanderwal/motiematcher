{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 602\nWijziging van enkele belastingwetten en enige andere wetten (Belastingplan 2025)\nNr.\n106\nMOTIE VAN DE LEDEN VAN EIJK EN GRINWIS\nVoorgesteld\n12 november 2024\nDe Kamer,\ngehoord de beraadslaging,\nconstaterende dat de motie-Grinwis (gedifferentieerde verbruiksbelasting op basis van toegevoegde suikers) en de motie-Erkens (differentiatie tussen vruchtensappen en andere dranken) met de contourenbrief wel gedeeltelijk maar niet volledig zijn uitgevoerd;\nconstaterende dat de regering vijf varianten heeft geschetst voor de invulling van een gedifferentieerde verbruiksbelasting;\nconstaterende dat in onder meer het Verenigd Koninkrijk en Frankrijk dranken worden belast op basis van toegevoegde suikers aan de hand van oplopende staffels;\noverwegende dat in het Verenigd Koninkrijk binnen twee jaar 50% van de frisdranken geherformuleerd is door de invoering van de verbruiksbelasting op basis van onderscheid in toegevoegde en niet-toegevoegde suikers;\noverwegende dat commerciÃ«le laboratoria in Nederland kunnen testen op toegevoegde en niet-toegevoegde suikers;\noverwegende dat een variant op basis van toegevoegde suikers eenvoudiger is omdat daarin voor mineraalwater, pure zuivel- en sojadranken en pure vruchten- en groentesappen geen uitzondering hoeft te worden gemaakt;\nverzoekt de regering om een zesde variant uit te werken waarin een gedifferentieerde verbruiksbelasting op niet-alcoholische dranken wordt ingericht op basis van toegevoegde suikers, de methode uit het Verenigd Koninkrijk daarbij als voorbeeld te nemen en deze variant mee te nemen in de aangekondigde voortgangsbrief, en deze voor het kerstreces aan de Kamer aan te bieden,\nen gaat over tot de orde van de dag.\nVan Eijk\nGrinwis",
  "content_char_count": 1783,
  "source": {
    "document_id": "f2b91da4-068a-40e7-81ca-f81b39961e27",
    "document_nummer": "2024D43535",
    "document_soort": "Motie",
    "publication_id": "3425ea9d-b993-4811-980e-c6d356febb52",
    "publication_content_type": "application/xml",
    "publication_length": 3273,
    "cached": false,
    "binary_path": "bronmateriaal-onbewerkt\\cache\\document_publications\\3425ea9d-b993-4811-980e-c6d356febb52.xml"
  },
  "issues": []
}
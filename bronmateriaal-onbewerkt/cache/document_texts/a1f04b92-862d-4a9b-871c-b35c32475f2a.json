{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nVII\nVaststelling van de begrotingsstaten van het Ministerie van Binnenlandse Zaken en Koninkrijksrelaties (VII) voor het jaar 2025\nNr.\n77\nMOTIE VAN DE LEDEN SIX DIJKSTRA EN BUIJSSE\nVoorgesteld tijdens het Wetgevingsoverleg van\n11 november 2024\nDe Kamer,\ngehoord de beraadslaging,\nconstaterende dat in het Cybersecuritybeeld Nederland 2024 expliciet gewaarschuwd wordt voor de risico's van digitale monoculturen, die kunnen zorgen zowel voor een «single point of failure» bij storing of uitval, als voor de risicovolle afhankelijkheid van een select aantal (grote) bedrijven;\nconstaterende dat de Duitse federale overheid met het initiatief openDesk de markt een SaaS-pakket van kantoorsoftware heeft laten ontwikkelen als digitaal onafhankelijk alternatief voor de pakketten van hyperscalers;\nconstaterende dat de Duitse deelstaat Sleeswijk-Holstein daarnaast een strategie hanteert waarbij de overheid zo veel mogelijk IT-producten en -diensten open source aanschaft of als zodanig door de markt laat ontwikkelen en beheren;\noverwegende dat dergelijke aanpakken op termijn kunnen leiden tot zowel een impuls van het digitale mkb, als een hogere mate van strategische autonomie, als aanzienlijk lagere licentiekosten;\nverzoekt de regering te onderzoeken hoe op verantwoorde wijze interdepartementaal aangestuurd kan worden op een getrapte afbouw van digitale monoculturen en tevens waar Small Business Innovation Research-programma's, SBIR-programma's, effectief ingezet kunnen worden om toe te werken naar meer digitaal autonome overheidsdiensten,\nen gaat over tot de orde van de dag.\nSix Dijkstra\nBuijsse",
  "content_char_count": 1684,
  "source": {
    "document_id": "e8fb1d32-f605-4e17-bab5-7bc8c112c1bc",
    "document_nummer": "2024D43179",
    "document_soort": "Motie",
    "publication_id": "a1f04b92-862d-4a9b-871c-b35c32475f2a",
    "publication_content_type": "application/xml",
    "publication_length": 3185,
    "cached": false,
    "binary_path": "bronmateriaal-onbewerkt\\cache\\document_publications\\a1f04b92-862d-4a9b-871c-b35c32475f2a.xml"
  },
  "issues": []
}
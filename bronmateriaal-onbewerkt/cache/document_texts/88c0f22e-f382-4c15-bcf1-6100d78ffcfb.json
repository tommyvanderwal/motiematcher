{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n25 295\nInfectieziektenbestrijding\nNr.\n2177\nMOTIE VAN HET LID DANIËLLE JANSEN\nVoorgesteld\n10 april 2024\nDe Kamer,\ngehoord de beraadslaging,\noverwegende dat de factfindingmissie van de Wereldgezondheidsorganisatie in Wuhan, China van 2021 niet duidelijk heeft gemaakt wat de oorsprong is van het SARS-CoV-2-virus en dat de omstandigheden van de uitbraak in de winter van 2019/2020 in Wuhan nooit zijn opgehelderd;\noverwegende dat de deelnemers van deze missie hebben verklaard onvoldoende toegang en mandaat te hebben gekregen om het benodigde recherchewerk te verrichten en dat aanvullend onderzoek nodig is om de oorsprong van het coronavirus te vinden;\noverwegende dat er zowel aanwijzingen zijn voor een zoönotische oorsprong van het coronavirus als voor een laboratoriumoorsprong en dat tot op heden geen van deze oorzaken zijn uitgesloten;\noverwegende dat in de Verenigde Staten virologen hebben opgeroepen om de risico's van onderzoek naar ziekteverwekkers met pandemisch potentieel waarbij virulentie, gastheerbereik, immuunontwijking, antibiotica- of vaccinresistentie en/of besmettelijkheid wordt verhoogd of dat anderszins het risico op een uitbraak in zich draagt, beter af te wegen tegen de veiligheidsmaatregelen, de alternatieven voor en de opbrengsten van dit type onderzoek;\noverwegende dat lab-ongelukken eerder hebben geresulteerd in menselijke besmettingen met SARS-1, anthrax en influenza;\noverwegende dat het WHO-pandemieverdrag in zijn huidige staat met name nadruk legt op zoönotische risico's en nauwelijks aandacht besteedt aan het belang van bioveiligheid in laboratoria;\nverzoekt de regering om zich ervoor in te spannen dat de WHO voor de preventie van nieuwe pandemieën evenveel aandacht schenkt aan de «One Health»-aanpak als aan het verkleinen van de risico's van onderzoek naar ziekteverwekkers met pandemisch potentieel;\nverzoekt de regering de WHO aan te sporen een vervolg te geven aan de fact-finding mission in Wuhan om alsnog de oorsprong van het coronavirus op te helderen, en hierover de Kamer binnen vier maanden te berichten,\nen gaat over tot de orde van de dag.\nDaniëlle Jansen",
  "content_char_count": 2190,
  "source": {
    "document_id": "44c9febe-2b3e-49d3-92b5-259ec457e930",
    "document_nummer": "2024D14487",
    "document_soort": "Motie",
    "publication_id": "88c0f22e-f382-4c15-bcf1-6100d78ffcfb",
    "publication_content_type": "application/xml",
    "publication_length": 3634,
    "cached": false,
    "binary_path": "bronmateriaal-onbewerkt\\cache\\document_publications\\88c0f22e-f382-4c15-bcf1-6100d78ffcfb.xml"
  },
  "issues": []
}
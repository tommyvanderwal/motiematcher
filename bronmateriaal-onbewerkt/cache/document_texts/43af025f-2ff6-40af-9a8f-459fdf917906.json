{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 410\nXIV\nVaststelling van de begrotingsstaten van het Ministerie van Landbouw, Natuur en Voedselkwaliteit (XIV) en het Diergezondheidsfonds (F) voor het jaar 2024\nNr.\n87\nMOTIE VAN HET LID GRINWIS C.S.\nVoorgesteld\n14 maart 2024\nDe Kamer,\ngehoord de beraadslaging,\nconstaterende dat de glastuinbouw de ambitie heeft om in 2040 klimaatneutraal te telen;\noverwegende dat de sector daartoe met het kabinet een samenhangend pakket in het Convenant Energietransitie Glastuinbouw 2022â€“2030 heeft afgesproken;\nconstaterende dat de glastuinbouw, als enige sector, een borgend klimaatinstrumentarium heeft, doordat een in het convenant afgesproken CO\n2\n-sectorsysteem het klimaatdoel in 2030 en klimaatneutraliteit in 2040 borgt;\noverwegende dat daarbovenop de Wet fiscale Klimaatmaatregelen glastuinbouw is doorgevoerd, waardoor de energiebelasting op aardgas voor de glastuinbouw gaat toenemen;\nconstaterende dat het kabinet daarbovenop ook nog eens voornemens lijkt ETS2 zo breed mogelijk in te voeren, met inbegrip van het deel van de glastuinbouwsector dat nog niet onder het ETS valt, ondanks de Europese uitzondering voor land- en tuinbouw, terwijl deze sector al voldoet aan de eventuele sectorspecifieke doelstellingen in de te herziene Effort Sharing Regulation (ESR);\noverwegende dat deze laatste stap niet logisch is gelet op de bestaande afspraak over een sectorsysteem, waarmee bovendien veel effectiever klimaatdoelen worden gerealiseerd, terwijl deze stap en daarmee toenemende stapeling leidt tot overbeprijzing, waarmee telen in Nederland financieel onrendabel wordt zonder dat dit de klimaatdoelen dient;\nverzoekt de regering een stapeling van aanvullende maatregelen en verzwaarde doelen te voorkomen door de glastuinbouwbedrijven die nu nog niet onder het ETS vallen van ETS2 uit te sluiten en in plaats daarvan sectorspecifieke doelstellingen in het kader van de ESR door te voeren en zo het convenant als uitgangspunt te houden voor de klimaataanpak in de glastuinbouw,\nen gaat over tot de orde van de dag.\nGrinwis\nVedder\nFlach",
  "content_char_count": 2112,
  "source": {
    "document_id": "da6e1f67-0760-45c5-be4e-9b6c0d3da8f7",
    "document_nummer": "2024D09838",
    "document_soort": "Motie",
    "publication_id": "43af025f-2ff6-40af-9a8f-459fdf917906",
    "publication_content_type": "application/xml",
    "publication_length": 3687,
    "cached": false,
    "binary_path": "bronmateriaal-onbewerkt\\cache\\document_publications\\43af025f-2ff6-40af-9a8f-459fdf917906.xml"
  },
  "issues": []
}
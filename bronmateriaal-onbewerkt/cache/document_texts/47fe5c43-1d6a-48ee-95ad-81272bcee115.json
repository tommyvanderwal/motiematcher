{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n32 317\nJBZ-Raad\nNr.\n893\nMOTIE VAN HET LID MICHON-DERKZEN\nVoorgesteld\n9 oktober 2024\nDe Kamer,\ngehoord de beraadslaging,\noverwegende dat seksueel kindermisbruik online een verschrikkelijke bedreiging is voor de veiligheid van onze kinderen;\noverwegende dat een groot deel van het onlinemateriaal van seksueel kindermisbruik van de hele EU in Nederland wordt gehost en de verordening diverse maatregelen voorstelt die de bestrijding van materiaal van seksueel kindermisbruik beter mogelijk maken;\nconstaterende dat de CSAM-verordening meerdere maatregelen bevat voor de aanpak van online seksueel misbruik, waarvan het detectiebevel als «last resort» wordt bestempeld;\nconstaterende dat het voorzitterschap met het compromisvoorstel van 9 september tegemoet is gekomen aan de Nederlandse zorgen door het beperken van de reikwijdte van het detectiebevel, maar dat zorgen over de veiligheid en proportionaliteit van het detectiebevel onvoldoende zijn weggenomen;\nverzoekt het kabinet er bij de Europese Commissie en het voorzitterschap op aan te dringen om in een nieuw voorstel ook het detectiebevel voor bekend materiaal op dit moment nog niet op te nemen en het voornemen daartoe te clausuleren zolang de technische kant nog onvoldoende zekerheid biedt;\nverzoekt het kabinet om daarmee in te zetten op gefaseerde invoering van de verordening, zodat de andere maatregelen uit de verordening wel alvast in regelgeving worden vervat,\nen gaat over tot de orde van de dag.\nMichon-Derkzen",
  "content_char_count": 1552,
  "source": {
    "document_id": "96ceadc7-e6f7-453d-b22b-01638d9bda29",
    "document_nummer": "2024D37585",
    "document_soort": "Motie",
    "publication_id": "47fe5c43-1d6a-48ee-95ad-81272bcee115",
    "publication_content_type": "application/xml",
    "publication_length": 2949,
    "cached": false,
    "binary_path": "bronmateriaal-onbewerkt\\cache\\document_publications\\47fe5c43-1d6a-48ee-95ad-81272bcee115.xml"
  },
  "issues": []
}
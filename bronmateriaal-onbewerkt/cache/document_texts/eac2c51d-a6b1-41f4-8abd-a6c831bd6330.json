{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 839\nJeugdzorg\nNr.\n1085\nMOTIE VAN DE LEDEN CEDER EN BRUYNING\nVoorgesteld\n11 juni 2025\nDe Kamer,\ngehoord de beraadslaging,\noverwegende dat preventie in de jeugdzorg geen luxe is, maar een noodzakelijke en tevens kostenbesparende investering in het fundament van onze samenleving;\noverwegende dat veel problematiek onder jongeren terug te voeren is op een gebrek aan tijdige ondersteuning bij opvoeding, relatieproblemen of scheiding van ouders;\nconstaterende dat het rapport van de commissie-Van Ark onderstreept dat structurele, preventieve ondersteuning voor gezinnen essentieel is om zwaardere zorg en maatschappelijke uitval te voorkomen;\nvan mening dat de overheid, vanwege de gevolgen die afgewenteld worden op de maatschappij, een passende rol heeft om gezinnen te ondersteunen bij het opgroeien en opvoeden, juist in een tijd van toenemende druk op het gezinsleven en sociale verbanden;\nverzoekt de regering hierbij nadrukkelijk te kijken naar bewezen effectieve voorzieningen zoals opvoedcursussen, begeleiding bij complexe echt- dan wel vechtscheidingen, relatietherapie en een doorlopende leerlijn rond opvoedondersteuning en deze aspecten expliciet te betrekken en te verwerken in de continuering van de hervormingsagenda,\nen gaat over tot de orde van de dag.\nCeder\nBruyning",
  "content_char_count": 1358,
  "source": {
    "document_id": "2d938991-15f2-49c5-96ec-d065a3ecbb3b",
    "document_nummer": "2025D27126",
    "document_soort": "Motie",
    "publication_id": "eac2c51d-a6b1-41f4-8abd-a6c831bd6330",
    "publication_content_type": "application/xml",
    "publication_length": 5028,
    "cached": false,
    "binary_path": "bronmateriaal-onbewerkt\\cache\\document_publications\\eac2c51d-a6b1-41f4-8abd-a6c831bd6330.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n29 683\nDierziektebeleid\nNr.\n299\nMOTIE VAN DE LEDEN HOLMAN EN VEDDER\nVoorgesteld\n27 juni 2024\nDe Kamer,\ngehoord de beraadslaging,\nconstaterende dat boviene virus diarree (BVD) een wereldwijd veelvoorkomende infectie is die voor dierenleed en grote economische schade zorgt;\noverwegende dat de melkveesector een succesvol privaat bestrijdingsprogramma voor BVD heeft en de Minister op 5 april 2023 heeft toegezegd dit met een nationaal wettelijk kader te ondersteunen;\noverwegende dat het aantal dragers dat wordt geboren op melkveebedrijven de afgelopen jaren sterk is afgenomen;\noverwegende dat een BVD-vrije status zorgt voor een grote daling in het antibioticagebruik in de keten, bijdraagt aan een hogere gezondheid van de rundveestapel en leidt tot een daling van de kalversterfte;\noverwegende dat sinds de inwerkingtreding van de Europese Diergezondheidsverordening in 2021 er een formeel EU-kader bestaat waarbij lidstaten een EU-vrijstatus voor BVD kunnen behalen;\noverwegende dat voor het verkrijgen van de EU-vrijstatus en het maximaliseren en consolideren van de behaalde gezondheidswinst het nodig is dat alle rundveebedrijven en hobbydierhouderijen participeren in de bestrijding;\nverzoekt de regering om bedrijven met melkvee, vleesvee en natuurgrazers, hobbydierhouderijen en dierentuinen waar BVD-antistoffen (in tankmelk of jongvee) worden aangetroffen, te verplichten BVD-dragers op te sporen, voor 1 januari 2026 of zo spoedig mogelijk;\nverzoekt de regering een verbod op handel in BVD-dragers in te stellen;\nverzoekt de regering zich in te zetten om voor 1 januari 2026, of zo spoedig mogelijk, een EU-vrijstatus voor BVD te behalen,\nen gaat over tot de orde van de dag.\nHolman\nVedder",
  "content_char_count": 1774,
  "source": {
    "document_id": "ab4e5877-770c-4b0a-bc7c-4c9cc62a5539",
    "document_nummer": "2024D27327",
    "document_soort": "Motie",
    "publication_id": "c6e11ad0-e360-48e3-9225-637e927b0278",
    "publication_content_type": "application/xml",
    "publication_length": 3306,
    "cached": false,
    "binary_path": "bronmateriaal-onbewerkt\\cache\\document_publications\\c6e11ad0-e360-48e3-9225-637e927b0278.xml"
  },
  "issues": []
}
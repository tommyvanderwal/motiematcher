{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nXXIII\nVaststelling van de begrotingsstaat van het Ministerie van Klimaat en Groene Groei (XXIII) voor het jaar 2025\nNr.\n20\nMOTIE VAN DE LEDEN KRÖGER EN BECKERMAN\nVoorgesteld\n7 november 2024\nDe Kamer,\ngehoord de beraadslaging,\nconstaterende dat het aantal huishoudens in energiearmoede in 2023 met 70.000 is gestegen naar bijna 400.000;\nconstaterende dat er een extra maatregelenpakket moet komen om de klimaatdoelen weer in zicht te krijgen;\noverwegende dat het belangrijk is dat huishoudens en verenigingen daarbij goed ondersteund moeten worden;\noverwegende dat de WRR adviseerde om rechtvaardigheid expliciet op te nemen in de totstandkoming van klimaatbeleid;\nverzoekt de regering om bij het aanvullende klimaatpakket maatregelen te nemen gericht op de ondersteuning van kwetsbare huishoudens, waaronder versnelling van gerichte isolatie in wijken met veel energiearmoede, uitrol van zonnepanelen op sociale huurdaken en verduurzaming van sportverenigingen,\nen gaat over tot de orde van de dag.\nKröger\nBeckerman",
  "content_char_count": 1093,
  "source": {
    "document_id": "bdde8f1c-5e69-461a-a86d-90db32cb0028",
    "document_nummer": "2024D42798",
    "document_soort": "Motie",
    "publication_id": "8ac5ccd3-6ae7-4610-ae59-4861a7f40b1c",
    "publication_content_type": "application/xml",
    "publication_length": 2596,
    "cached": false,
    "binary_path": "bronmateriaal-onbewerkt\\cache\\document_publications\\8ac5ccd3-6ae7-4610-ae59-4861a7f40b1c.xml"
  },
  "issues": []
}
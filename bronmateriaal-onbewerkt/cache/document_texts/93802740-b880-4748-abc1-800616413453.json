{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 311\nZelfstandig ondernemerschap\nNr.\n272\nMOTIE VAN HET LID VAN HOUWELINGEN\nVoorgesteld\n25 september 2024\nDe Kamer,\ngehoord de beraadslaging,\noverwegende dat drie op de tien zzp'ers minder goede ervaringen hebben met private verzekeraars, die niet of met moeite uitbetalen bij ziekte of arbeidsongeschiktheid;\noverwegende dat zzp'ers zich tegenwoordig ook onderling kunnen verzekeren via crowdsurance, een moderne variant van het broodfonds en de schenkkring, die ook geschikt is voor arbeidsongeschiktheidsverzekeringen;\nconstaterende dat SharePeople hier een mooi voorbeeld van is, een coöperatie met inmiddels 15.000 zzp'ers die het risico op (blijvende) arbeidsongeschiktheid onderling opvangen, ook voor 30 jaar als het moet;\noverwegende dat dergelijke vormen van crowdsurance bovendien ook de sociale cohesie en onderlinge gemeenschapszin kunnen bevorderen, omdat ze gebaseerd zijn op onderling vertrouwen en zo ook het onterecht aanspraak maken op een voorziening kunnen voorkomen;\noverwegende dat het voor dergelijke (kleine) coöperaties redelijkerwijs onmogelijk is om te voldoen aan de eisen voor een vergunning van De Nederlandsche Bank;\noverwegende dat kwaliteitsborging van dergelijke coöperaties vanzelfsprekend en inmiddels ook bewezen haalbaar is zonder een dergelijke vergunning;\noverwegende dat kleine schadeverzekeraars bovendien door De Nederlandsche Bank al kunnen worden vrijgesteld van de vergunningsplicht;\nverzoekt de regering ervoor te zorgen dat collectieve voorzieningen van zzp'ers deel kunnen gaan uitmaken van de in de (verplichte) zzp-arbeidsongeschiktheidsverzekering voorgenomen opt-outregeling zonder daarbij zélf een verzekeraar met vergunningsplicht te moeten worden of met bestaande verzekeraars te moeten gaan samenwerken,\nen gaat over tot de orde van de dag.\nVan Houwelingen",
  "content_char_count": 1886,
  "source": {
    "document_id": "2914908a-0648-43da-8eb1-47de321202f2",
    "document_nummer": "2024D34932",
    "document_soort": "Motie",
    "publication_id": "93802740-b880-4748-abc1-800616413453",
    "publication_content_type": "application/xml",
    "publication_length": 3326,
    "cached": false,
    "binary_path": "bronmateriaal-onbewerkt\\cache\\document_publications\\93802740-b880-4748-abc1-800616413453.xml"
  },
  "issues": []
}
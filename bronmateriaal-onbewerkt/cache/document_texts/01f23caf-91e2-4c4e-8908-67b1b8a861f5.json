{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nVIII\nVaststelling van de begrotingsstaten van het Ministerie van Onderwijs, Cultuur en Wetenschap (VIII) voor het jaar 2025\nNr.\n83\nMOTIE VAN HET LID KISTEMAN\nVoorgesteld\n28 november 2024\nDe Kamer,\ngehoord de beraadslaging,\nconstaterende dat scholen en hun leraren, directeuren en bestuurders autonoom zijn in het kiezen van lesmethodes en materialen om les te geven;\noverwegende dat de grote hoeveelheid aangeboden lesmethodes zorgt voor een ingewikkelde markt, waarbij het voor scholen niet altijd duidelijk is welke methodes en materialen kwalitatief goed dan wel wetenschappelijk onderbouwd zijn;\noverwegende dat het kabinet zich inzet voor meer evidence-informed werken in het onderwijs, met als doel een impuls te geven aan de onderwijskwaliteit;\nspreekt uit dat het wenselijk is dat zo veel mogelijk scholen in Nederland werken met wetenschappelijk onderbouwde les- en leermethodes;\nverzoekt de regering de kwartiermaker voor de kwaliteitsalliantie te laten onderzoeken op welke wijze binnen de bestaande ondersteuningsstructuur georganiseerd kan worden dat leraren en schoolleiders antwoorden krijgen op vragen over lesmethodes- en materialen, alsmede een database waarin bijgehouden wordt welke methodes en materialen evidence-informed zijn,\nen gaat over tot de orde van de dag.\nKisteman",
  "content_char_count": 1373,
  "source": {
    "document_id": "a8cd2554-206f-46c3-936e-bf8cfe2ca26e",
    "document_nummer": "2024D46654",
    "document_soort": "Motie",
    "publication_id": "01f23caf-91e2-4c4e-8908-67b1b8a861f5",
    "publication_content_type": "application/xml",
    "publication_length": 2801,
    "cached": false,
    "binary_path": "bronmateriaal-onbewerkt\\cache\\document_publications\\01f23caf-91e2-4c4e-8908-67b1b8a861f5.xml"
  },
  "issues": []
}
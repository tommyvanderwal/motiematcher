{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n24 724\nStudiefinanciering\nNr.\n229\nMOTIE VAN DE LEDEN BAMENGA EN STULTIENS\nVoorgesteld\n21 maart 2024\nDe Kamer,\ngehoord de beraadslaging,\nconstaterende dat er sprake was van indirecte discriminatie in het controleproces door DUO bij de uitwonendenbeurs, en dat OCW en DUO hebben nagelaten deze systematiek zorgvuldig te evalueren en te corrigeren;\noverwegende dat er in afwachting van Europese regelgeving nog geen verplichte toets van toepassing is voor het gebruik van algoritmes in de fraudebestrijding;\nvan mening dat algoritmes ten behoeve van selectiebeslissingen in de fraudeopsporing aan een met regelmaat herhaalde toets onderworpen zouden moeten worden, als voorwaarde voor gebruik;\noverwegende dat het kabinet met DUO op zoek is naar een nieuwe, effectieve vorm van risicogericht toezicht en voornemens is toetsing en evaluatie daarin beter te borgen;\nverzoekt de regering in het nieuwe controleproces een algoritme-apk in te voeren, wat inhoudt dat het algoritme dat DUO gebruikt om fraude op te sporen periodiek getoetst wordt op rechtmatigheid;\nverzoekt de regering om dat bij het herontwerp van het controleproces in ieder geval door een onafhankelijke instantie te laten doen;\nverzoekt de regering het algoritme niet te gebruiken als uit onderzoek van deze onafhankelijke instantie zou blijken dat er sprake is van onrechtmatigheid,\nen gaat over tot de orde van de dag.\nBamenga\nStultiens",
  "content_char_count": 1472,
  "source": {
    "document_id": "bbe280ea-5d75-4128-a2cd-f81701e36960",
    "document_nummer": "2024D11179",
    "document_soort": "Motie",
    "publication_id": "6dfcf690-9bf6-495c-b383-96c2d16c9b93",
    "publication_content_type": "application/xml",
    "publication_length": 2960,
    "cached": false,
    "binary_path": "bronmateriaal-onbewerkt\\cache\\document_publications\\6dfcf690-9bf6-495c-b383-96c2d16c9b93.xml"
  },
  "issues": []
}
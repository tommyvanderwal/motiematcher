{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 396\nInitiatiefnota van het lid Tielen over Én Én: een verjongingskuur voor de basiszorg\nNr.\n5\nMOTIE VAN HET LID VAN DEN HIL\nVoorgesteld tijdens het Notaoverleg van\n18 maart 2024\nDe Kamer,\ngehoord de beraadslaging,\noverwegende dat goede, betrouwbare informatie over beschikbaarheid, wachttijden en uitkomsten van zorg patiënten en zorgprofessionals helpt om samen te beslissen over passende zorg en ondersteuning en deze tijdig te kunnen organiseren;\nconstaterende dat blijkt dat er grote verschillen in uitkomsten van behandelingen en kwaliteit van zorg bestaan, dat die informatie voor patiënten niet tot nauwelijks beschikbaar en inzichtelijk is en dat de patiënt geen passende keuze kan maken;\nconstaterende dat het Zorginstituut, de IGJ en de NZa de wettelijke taak hebben om kwaliteitsinformatie en informatie over toegankelijkheid openbaar te maken voor patiënten en burgers en dat inzet in eerdere programma's, zoals Uitkomstgerichte Zorg en de Transparantiekalender, nog te weinig verbetering en inzicht hebben opgeleverd;\nverzoekt de regering om met het Zorginstituut, de IGJ en de NZa steviger in te zetten op en toezicht te houden op transparantie over praktijkvariatie, en met zorginstellingen concrete afspraken te maken over begrijpelijke en inzichtelijke informatie voor patiënten over verschillen in:\n–\nervaren en objectieve uitkomsten van zorg;\n–\nbijwerkingen en complicaties van behandelingen;\n–\nwachttijden,\nen gaat over tot de orde van de dag.\nVan den Hil",
  "content_char_count": 1549,
  "source": {
    "document_id": "448e165a-3935-4e38-b4d7-679190343223",
    "document_nummer": "2024D10462",
    "document_soort": "Motie",
    "publication_id": "5720951b-6cde-4966-ba79-73ad7d9d6929",
    "publication_content_type": "application/xml",
    "publication_length": 3297,
    "cached": false,
    "binary_path": "bronmateriaal-onbewerkt\\cache\\document_publications\\5720951b-6cde-4966-ba79-73ad7d9d6929.xml"
  },
  "issues": []
}
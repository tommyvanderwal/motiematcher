{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n26 643\nInformatie- en communicatietechnologie (ICT)\nNr.\n1415\nMOTIE VAN HET LID VERMEER\nVoorgesteld tijdens het notaoverleg van\n29 september 2025\nDe Kamer,\ngehoord de beraadslaging,\nconstaterende dat de leefbaarheid in dorpen en buitengebieden structureel onder druk staat door het verdwijnen van fysieke contactpunten met de overheid;\nconstaterende dat Informatiepunten Digitale Overheid (IDO's) of gelijkwaardige voorzieningen een essentiële, laagdrempelige toegang tot publieke dienstverlening bieden;\noverwegende dat de omzetting van de specifieke uitkering (SPUK) naar een decentralisatie-uitkering (DU) vanaf 2026 de verplichting voor gemeenten om een IDO te organiseren laat vervallen;\noverwegende dat hierdoor het risico ontstaat dat de continuïteit en landelijke dekking van deze basisvoorziening onder druk komt te staan en ongelijkheid in toegang tot overheidsdienstverlening toeneemt;\nverzoekt de regering om te waarborgen dat in iedere gemeente of regio een laagdrempelige, fysieke toegang tot de digitale overheid beschikbaar blijft, bijvoorbeeld via IDO's of een gelijkwaardige vorm van eerstelijns publieke dienstverlening, en hierover bindende afspraken met gemeenten vast te leggen,\nen gaat over tot de orde van de dag.\nVermeer",
  "content_char_count": 1315,
  "source": {
    "document_id": "234b7695-2494-48c5-98d4-176cc326577c",
    "document_nummer": "2025D42261",
    "document_soort": "Motie",
    "publication_id": "72d9de25-3db1-4f55-b0ff-3bff054092c2",
    "publication_content_type": "application/xml",
    "publication_length": 4893,
    "cached": false,
    "binary_path": "bronmateriaal-onbewerkt\\cache\\document_publications\\72d9de25-3db1-4f55-b0ff-3bff054092c2.xml"
  },
  "issues": []
}
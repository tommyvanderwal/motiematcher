{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n29 023\nVoorzienings- en leveringszekerheid energie\nNr.\n573\nMOTIE VAN HET LID GRINWIS C.S.\nVoorgesteld\n11 juni 2025\nDe Kamer,\ngehoord de beraadslaging,\nconstaterende dat de TenneT Monitor Leveringszekerheid 2025 concludeert dat het regelbaar vermogen de komende jaren afneemt, terwijl de vraag sterk toeneemt en de groei in het vermogen van vraagrespons, opslag en duurzame opwek onvoldoende is om dit volledig te compenseren, waardoor de leveringszekerheid na 2030 in het gedrang komt;\nconstaterende dat TenneT adviseert om nader onderzoek te laten doen naar de invoering van capaciteitsmechanismen, een onderzoek dat inmiddels loopt;\nconstaterende dat er in België al sprake is van een capaciteitsmarkt en daar zelfs nu reeds Nederlandse capaciteit wordt opgekocht;\nverzoekt de regering om na ommekomst van het lopende onderzoek naar een capaciteitsmechanisme inzake regelbaar vermogen zo spoedig mogelijk – uiterlijk begin 2026 – concrete voorstellen om te komen tot een goed functionerende capaciteitsmarkt aan de Kamer voor te leggen, zodat de achterstand op omringende landen wordt ingelopen en wordt voorkomen dat strategische capaciteit verdwijnt dan wel niet van de grond komt,\nen gaat over tot de orde van de dag.\nGrinwis\nPeter de Groot\nFlach",
  "content_char_count": 1322,
  "source": {
    "document_id": "d2c0e884-fdc9-4123-beb7-4e8b8beb9579",
    "document_nummer": "2025D27075",
    "document_soort": "Motie",
    "publication_id": "758611f5-c400-49e9-98a6-c9746cd74f2b",
    "publication_content_type": "application/xml",
    "publication_length": 5115,
    "cached": false,
    "binary_path": "bronmateriaal-onbewerkt\\cache\\document_publications\\758611f5-c400-49e9-98a6-c9746cd74f2b.xml"
  },
  "issues": []
}
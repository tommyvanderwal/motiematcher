{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n34 324\nEvaluatie Wet openbare manifestaties\nNr.\n19\nMOTIE VAN DE LEDEN SIX DIJKSTRA EN MICHON-DERKZEN\nVoorgesteld\n22 januari 2025\nDe Kamer,\ngehoord de beraadslaging,\nconstaterende dat het gezag wordt ondermijnd wanneer demonstranten consequent wegkomen met het overtreden van de wet en het Openbaar Ministerie zelden overgaat tot vervolging van demonstranten, wat bijdraagt aan een gebrek aan afschrikking;\noverwegende dat het nu al mogelijk is om de kosten van schades en vernielingen als gevolg van demonstraties te verhalen op de daders, maar dit niet consequent gebeurt vanwege praktische en juridische belemmeringen;\nvan mening dat de kosten van vernielingen en schade als gevolg van ordeverstorende demonstraties zo veel als mogelijk verhaald moeten kunnen worden op de daders en niet op de maatschappij als geheel;\nverzoekt de regering te onderzoeken en met het Openbaar Ministerie in gesprek te treden over welke praktische en juridische belemmeringen weggenomen moeten worden om zo veel als mogelijk de kosten te verhalen op de daders, evenals over hoe de schade eenvoudiger en sneller kan worden verhaald op de organisatie die het initiatief heeft genomen voor de betreffende actie;\nverzoekt de regering de Kamer hier voor de zomer over te informeren,\nen gaat over tot de orde van de dag.\nSix Dijkstra\nMichon-Derkzen",
  "content_char_count": 1396,
  "source": {
    "document_id": "c6fe7eaf-c934-4c63-9d3c-010f78a51839",
    "document_nummer": "2025D02291",
    "document_soort": "Motie",
    "publication_id": "a819eb5e-f3b5-492f-9b09-50f51ebb8a33",
    "publication_content_type": "application/xml",
    "publication_length": 2840,
    "cached": false,
    "binary_path": "bronmateriaal-onbewerkt\\cache\\document_publications\\a819eb5e-f3b5-492f-9b09-50f51ebb8a33.xml"
  },
  "issues": []
}
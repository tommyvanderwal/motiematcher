{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n29 697\nGebiedsgerichte economische perspectieven en Regionaal Economisch Beleid\nNr.\n163\nMOTIE VAN HET LID WINGELAAR C.S.\nVoorgesteld\n3 april 2025\nDe Kamer,\ngehoord de beraadslaging,\nconstaterende dat het huidige beleidskader voor de spreiding van rijkswerkgelegenheid is gebaseerd op een inspanningsverplichting zonder concrete en meetbare resultaatsdoelstellingen;\nconstaterende dat de regering naar aanleiding van de motie-Flach/Zeedijk een actieplan om te komen tot een meer evenredige spreiding van rijkswerkgelegenheid heeft opgesteld, waarin wordt vermeld dat er een database voor de spreiding van rijkswerkgelegenheid komt;\noverwegende dat een resultaatverplichting voor spreiding van de rijkswerkgelegenheid door het toevoegen van meetbare doelstellingen concreter is en het tevens mogelijk maakt om nauwkeuriger te monitoren, en daarmee bijdraagt aan duurzame verbetering in de meest kwetsbare regio's;\nverzoekt de regering een resultaatverplichting in te stellen voor de spreiding van de rijkswerkgelegenheid, met daarin concrete, meetbare doelstellingen per regio;\nverzoekt de regering voorts in de resultaatverplichting expliciet aandacht te geven aan het redeneren vanuit de regio's, naast aandacht voor provincies, en te focussen op maatwerkoplossingen,\nen gaat over tot de orde van de dag.\nWingelaar\nSoepboer\nBikker\nFlach",
  "content_char_count": 1407,
  "source": {
    "document_id": "2b9de609-e5ff-4abf-8f9c-03483219dd28",
    "document_nummer": "2025D14589",
    "document_soort": "Motie",
    "publication_id": "0602024e-039a-4697-ab9a-92d60dcf47ed",
    "publication_content_type": "application/xml",
    "publication_length": 2898,
    "cached": false,
    "binary_path": "bronmateriaal-onbewerkt\\cache\\document_publications\\0602024e-039a-4697-ab9a-92d60dcf47ed.xml"
  },
  "issues": []
}
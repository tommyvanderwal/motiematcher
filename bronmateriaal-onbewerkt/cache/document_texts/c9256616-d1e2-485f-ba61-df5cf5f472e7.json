{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n29 665\nEvaluatie Schipholbeleid\nNr.\n513\nMOTIE VAN HET LID GRINWIS C.S.\nVoorgesteld\n20 juni 2024\nDe Kamer,\ngehoord de beraadslaging,\nconstaterende dat zolang er sprake is van verslechtering van natuur (Natura 2000) extern salderen een van de weinige manieren is waarop nieuwe ontwikkelingen mogelijk kunnen worden gemaakt dan wel bestaande ontwikkelingen kunnen worden gelegaliseerd;\noverwegende dat na de uitspraak van de Raad van State op 29 mei 2019 over de Programmatische Aanpak Stikstof met de introductie van extern salderen iets wat voor die rechterlijke uitspraak geen markt was, daarna een markt is geworden, waardoor degenen met veel kapitaal de meeste mogelijkheden hebben om schaarse stikstofruimte te verwerven;\nvan mening dat bij het verdelen van schaarse stikstofruimte niet het recht van de sterkste mag gelden;\nverzoekt de regering, nu er vijf jaar verstreken zijn sinds de PAS-uitspraak van de Raad van State, in samenspraak met de provincies extern salderen opnieuw tegen het licht te houden en daarbij na te gaan hoe de na die uitspraak ontstane handel in stikstofruimte aan banden kan worden gelegd, waarbij het uitbreiden van de functie en versterken van de positie van stikstofbanken als oplossing betrokken wordt,\nen gaat over tot de orde van de dag.\nGrinwis\nVan Campen\nVedder",
  "content_char_count": 1371,
  "source": {
    "document_id": "5c770646-f879-4468-a883-b15d23cd47b3",
    "document_nummer": "2024D26213",
    "document_soort": "Motie",
    "publication_id": "c9256616-d1e2-485f-ba61-df5cf5f472e7",
    "publication_content_type": "application/xml",
    "publication_length": 2819,
    "cached": false,
    "binary_path": "bronmateriaal-onbewerkt\\cache\\document_publications\\c9256616-d1e2-485f-ba61-df5cf5f472e7.xml"
  },
  "issues": []
}
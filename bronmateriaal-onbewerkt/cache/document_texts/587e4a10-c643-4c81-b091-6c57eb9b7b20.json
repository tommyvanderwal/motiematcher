{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 936\nLuchtvaartbeleid\nNr.\n1212\nMOTIE VAN HET LID KOSTIĆ\nVoorgesteld\n19 februari 2025\nDe Kamer,\ngehoord de beraadslaging,\nconstaterende dat dit jaar belangrijke luchtvaartbesluiten zullen vallen, die nog jaren veel invloed zullen hebben op niet alleen de luchtvaart en geluidsoverlast, maar ook gezonde lucht, wonen, natuur en andere maatschappelijke factoren;\nconstaterende dat er veel maatschappelijke uitdagingen zijn en de beperkte ruimte in Nederland dwingt om scherpe en slimme keuzes te maken;\noverwegende dat er nu keuzes dreigen te worden gemaakt over het aantal vliegbewegingen zonder de informatie te hebben van de bijbehorende maatschappelijke kosten en baten en hoe de keuzes aansluiten bij de behoeftes van Nederlandse burgers als het gaat om vliegen;\nverzoekt de regering:\n•\nom voor het definitief vaststellen van het maximale aantal vliegbewegingen een brede maatschappelijke kosten-batenanalyse te laten uitvoeren, waarbij wordt gekeken bij hoeveel vliegbewegingen de baten voor de maatschappij het grootst zijn en wat het beste past bij de luchtvaartbehoefte van de Nederlandse burgers;\n•\nom de Kamer zo snel mogelijk over de resultaten te informeren, zodat iedere fractie kan beslissen wat ze er wel of niet mee doen,\nen gaat over tot de orde van de dag.\nKostić",
  "content_char_count": 1352,
  "source": {
    "document_id": "90fc4a97-073a-4ae0-ae41-c0c67d98285c",
    "document_nummer": "2025D07068",
    "document_soort": "Motie",
    "publication_id": "587e4a10-c643-4c81-b091-6c57eb9b7b20",
    "publication_content_type": "application/xml",
    "publication_length": 3071,
    "cached": false,
    "binary_path": "bronmateriaal-onbewerkt\\cache\\document_publications\\587e4a10-c643-4c81-b091-6c57eb9b7b20.xml"
  },
  "issues": []
}
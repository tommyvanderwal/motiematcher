{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 708\nToeslagen\nNr.\n27\nGEWIJZIGDE MOTIE VAN HET LID GRINWIS C.S. TER VERVANGING VAN DIE GEDRUKT ONDER NR. 21\nVoorgesteld\n17 juni 2025\nDe Kamer,\ngehoord de beraadslaging,\nconstaterende dat de in de Voorjaarsnota afgesproken bevriezing van de huren voor sociale huurwoningen in 2025 en 2026 en de incidentele verhoging van de huurtoeslag, de zogenaamde «boodschappenbonus», inmiddels zijn ingetrokken door het demissionaire kabinet;\noverwegende dat dit logischerwijs ook betekent dat de hiermee samenhangende structureel lagere uitgaven aan de huurtoeslag zich niet materialiseren, maar het demissionaire kabinet nog geen duidelijkheid heeft gegeven over het terugdraaien van deze bezuiniging op de huurtoeslag;\noverwegende dat daarmee vooralsnog dreigt dat huurders niet alleen te maken krijgen met een huurverhoging, maar ook nog eens met minder huurtoeslag;\nverzoekt de regering, nu zij de huurbevriezing heeft ingetrokken en de besparingen (inverdieneffecten) op de huurtoeslag niet worden gerealiseerd, in de eerstvolgende Miljoenennota de duidelijkheid te verschaffen dat ook de structurele bezuiniging op de huurtoeslag oplopend naar 492 miljoen euro per jaar van tafel is en niet ten koste van de begroting van VRO gaat,\nen gaat over tot de orde van de dag.\nGrinwis\nInge van Dijk\nVijlbrief\nHaage",
  "content_char_count": 1373,
  "source": {
    "document_id": "5f19543c-f635-493d-8bca-2c2f72988666",
    "document_nummer": "2025D28193",
    "document_soort": "Motie (gewijzigd/nader)",
    "publication_id": "4e248ec4-c797-4b6a-b470-469da14cd892",
    "publication_content_type": "application/xml",
    "publication_length": 5387,
    "cached": false,
    "binary_path": "bronmateriaal-onbewerkt\\cache\\document_publications\\4e248ec4-c797-4b6a-b470-469da14cd892.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n31 305\nMobiliteitsbeleid\nNr.\n444\nMOTIE VAN DE LEDEN DE HOOP EN BAMENGA\nVoorgesteld\n8 februari 2024\nDe Kamer,\ngehoord de beraadslaging,\noverwegende dat in en vanuit Nederland opererende tankopslag- en brandstofbedrijven jarenlang chemisch afval hebben bijgemengd aan benzine en diesel voor Afrika, met ernstige gezondheidsschade voor miljoenen mensen tot gevolg;\nconstaterende dat de nieuwe beleidsregels ten aanzien van de brandstofkwaliteit van exportbrandstoffen succesvol zijn, maar dat uit de handhavingscijfers blijkt dat het nog veel beter moet;\noverwegende dat Nederland met de grootste benzinehaven ter wereld een voorbeeldfunctie heeft;\nverzoekt de regering blijvend aandacht te houden voor de handhaving en stevig te sanctioneren als er overtredingen zijn;\nverzoekt de regering met zo veel mogelijk andere brandstof exporterende of verhandelende landen afspraken te maken die de handel in giftige brandstoffen tegengaan;\nverzoekt de regering om met andere landen in overleg te treden over de uitwisseling van gegevens van bedrijven die betrapt zijn bij het schenden van de regels, zodat de handhaving en opsporing internationaal effectief wordt,\nen gaat over tot de orde van de dag.\nDe Hoop\nBamenga",
  "content_char_count": 1279,
  "source": {
    "document_id": "cbb44bf0-ecc5-4d11-92f0-6d5993b2766e",
    "document_nummer": "2024D04577",
    "document_soort": "Motie",
    "publication_id": "cbb84a43-3a98-4814-8da2-37be3be102bd",
    "publication_content_type": "application/xml",
    "publication_length": 2745,
    "cached": false,
    "binary_path": "bronmateriaal-onbewerkt\\cache\\document_publications\\cbb84a43-3a98-4814-8da2-37be3be102bd.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 592\nDefensienota 2024 – Sterk, slim en samen\nNr.\n39\nMOTIE VAN DE LEDEN HEITE EN CEDER\nVoorgesteld tijdens het notaoverleg van\n8 september 2025\nDe Kamer,\ngehoord de beraadslaging,\nconstaterende dat de gemeenten Staphorst en Zeewolde op proactieve wijze hebben gereageerd op de behoefte van Defensie met betrekking tot de uitbreiding van een grootschalige munitieopslag en de realisatie van een kazerne, met grote gevolgen voor de leefomgeving;\nconstaterende dat ook voor de gemeenten Midden-Drenthe en Weert de impact van de plannen uit het NPRD op de leefomgeving groot is;\noverwegende dat er koppelkansen bestaan om via deze samenwerking ook regionale en maatschappelijke meerwaarde te realiseren op het gebied van natuur en recreatie, wonen, infra, voorzieningen, economische stimulans en energietransitie;\nverzoekt de regering om zo veel mogelijk rekening te houden met de door de gemeenten gestelde voorwaarden bij de verdere uitwerking van het NPRD;\nverzoekt de regering om vanuit Defensie, samen met de gemeenten waar de impact op de leefomgeving het grootst is, zoals Staphorst, Zeewolde, Midden-Drenthe en Weert, structurele betrokkenheid te tonen over de rolverdeling, fasering en compensatie;\nverzoekt de regering om bij de verdere uitwerking van de plannen zo veel mogelijk gebruik te maken van regionale koppelkansen, zodat de ontwikkeling niet alleen op nationaal niveau, maar ook op lokaal en regionaal niveau bijdraagt;\nverzoekt de regering de Tweede Kamer hierover vóór de definitieve vaststelling van het NPRD te informeren,\nen gaat over tot de orde van de dag.\nHeite\nCeder",
  "content_char_count": 1664,
  "source": {
    "document_id": "12870918-ccb4-4e7f-ab37-01d63ed2a025",
    "document_nummer": "2025D37898",
    "document_soort": "Motie",
    "publication_id": "c51cd05b-f440-4c76-bcfe-7766d06dc367",
    "publication_content_type": "application/xml",
    "publication_length": 5521,
    "cached": false,
    "binary_path": "bronmateriaal-onbewerkt\\cache\\document_publications\\c51cd05b-f440-4c76-bcfe-7766d06dc367.xml"
  },
  "issues": []
}
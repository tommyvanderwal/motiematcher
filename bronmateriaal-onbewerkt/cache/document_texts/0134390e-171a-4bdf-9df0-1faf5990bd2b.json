{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 524\nBeroepsonderwijs en Volwassenen Educatie\nNr.\n646\nMOTIE VAN DE LEDEN KRUL EN PATERNOTTE\nVoorgesteld\n10 april 2025\nDe Kamer,\ngehoord de beraadslaging,\nconstaterende dat slechts 40% van de mbo-studenten een stagevergoeding ontvangt, tegenover 75% van de hbo-studenten en 65% van de wo-studenten;\noverwegende dat de stijging van het aantal cao's waarin afspraken zijn gemaakt over een stagevergoeding niet snel genoeg gaat;\noverwegende dat een wettelijke minimumstagevergoeding een ingrijpende maatregel is, waarvan onvoldoende duidelijk is welke gevolgen dit voor het aantal stageplekken heeft;\noverwegende dat het in een krappe arbeidsmarkt juist van belang is dat er voldoende kwalitatief goede stageplekken zijn;\nconstaterende dat er verschillende instrumenten zijn om een hoger aantal stageplekken te stimuleren, zoals het Stagefonds Zorg en de Subsidieregeling praktijkleren, maar dat hier geen koppeling is met een stagevergoeding;\nverzoekt de regering enkele beleidsopties uit te werken in de vorm van een fichebundel om werkgevers onder voorwaarden een prikkel te bieden, al dan niet financieel, om wel een stagevergoeding aan te bieden, en de Kamer hierover voor de begrotingsbehandeling 2026 te informeren,\nen gaat over tot de orde van de dag.\nKrul\nPaternotte",
  "content_char_count": 1344,
  "source": {
    "document_id": "cd2c9e87-7c2d-4b97-9a1a-21ac20baed96",
    "document_nummer": "2025D16135",
    "document_soort": "Motie",
    "publication_id": "0134390e-171a-4bdf-9df0-1faf5990bd2b",
    "publication_content_type": "application/xml",
    "publication_length": 2810,
    "cached": false,
    "binary_path": "bronmateriaal-onbewerkt\\cache\\document_publications\\0134390e-171a-4bdf-9df0-1faf5990bd2b.xml"
  },
  "issues": []
}
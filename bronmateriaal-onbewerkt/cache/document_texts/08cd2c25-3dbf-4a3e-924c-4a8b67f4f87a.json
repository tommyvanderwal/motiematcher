{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n24 170\nGehandicaptenbeleid\nNr.\n366\nMOTIE VAN HET LID WESTERVELD C.S.\nVoorgesteld\n9 september 2025\nDe Kamer,\ngehoord de beraadslaging,\nconstaterende dat gezinnen met ernstig meervoudig beperkte kinderen onverwacht zijn geconfronteerd met een afwijzing voor meerzorg, terwijl de hulpvraag onveranderd of zelfs verslechterd is;\noverwegende dat deze zorg noodzakelijk is en de afwijzing leidt tot enorme stress en financiële druk;\noverwegende dat de kwaliteit en toegang tot noodzakelijke zorg niet zou mogen afhangen van het zorgkantoor waar de zorg voor iemand wordt geregeld;\nverzoekt de regering om met professionals en vertegenwoordigers van cliënten richtlijnen vast te leggen voor de beoordeling van meerzorgvragen, en tot die tijd zorgkantoren de ruimte te geven maatwerk te bieden aan cliënten met een complexe zorgvraag die (nog) niet in aanmerking komen;\nverzoekt de regering tevens in overleg met zorgkantoren een oplossing te vinden voor de gezinnen van wie de aanvraag is afgewezen, en de Kamer te informeren voor het begrotingsdebat VWS,\nen gaat over tot de orde van de dag.\nWesterveld\nDobbe\nBikker\nDe Korte\nKrul\nPaulusma",
  "content_char_count": 1203,
  "source": {
    "document_id": "ba3e83a2-7c19-4731-a4b2-f24998c0b98e",
    "document_nummer": "2025D38188",
    "document_soort": "Motie",
    "publication_id": "08cd2c25-3dbf-4a3e-924c-4a8b67f4f87a",
    "publication_content_type": "application/xml",
    "publication_length": 5289,
    "cached": false,
    "binary_path": "bronmateriaal-onbewerkt\\cache\\document_publications\\08cd2c25-3dbf-4a3e-924c-4a8b67f4f87a.xml"
  },
  "issues": []
}
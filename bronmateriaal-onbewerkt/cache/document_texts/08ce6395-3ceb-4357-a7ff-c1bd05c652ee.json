{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 410\nV\nVaststelling van de begrotingsstaat van het Ministerie van Buitenlandse Zaken (V) voor het jaar 2024\nNr.\n48\nMOTIE VAN DE LEDEN BREKELMANS EN VELDKAMP\nVoorgesteld\n14 februari 2024\nDe Kamer,\ngehoord de beraadslaging,\nconstaterende dat Nederland kwetsbaar is voor internationale veiligheidsdreigingen, geopolitieke spanningen en druk door autocratische grootmachten;\noverwegende dat de samenwerking tussen overheid en bedrijfsleven omtrent nationale veiligheid en geopolitieke weerbaarheid op dit moment vaak nog ad hoc is en niet altijd optimaal verloopt;\noverwegende dat in sommige gevallen een spanning kan bestaan tussen nationale veiligheid en economische belangen, en hierin een juiste balans gevonden dient te worden;\noverwegende dat zowel het beschermen van onze nationale veiligheid als het versterken van onze geopolitieke weerbaarheid een gezamenlijke inspanning vergt van de Nederlandse overheid (inclusief betrokkenheid van inlichtingendiensten) en bedrijven (met name in strategische sectoren);\nverzoekt de regering een geopolitieke raad in te richten, bestaande uit betrokken ministeries, inlichtingendiensten en relevante afgevaardigden uit het bedrijfsleven (in het bijzonder strategische sectoren), die regelmatig overleg voert over het beschermen van onze nationale veiligheid en het versterken van onze geopolitieke weerbaarheid,\nen gaat over tot de orde van de dag.\nBrekelmans\nVeldkamp",
  "content_char_count": 1483,
  "source": {
    "document_id": "aebd59f2-a31f-4cb6-a1c3-a16a85bc59b1",
    "document_nummer": "2024D05693",
    "document_soort": "Motie",
    "publication_id": "08ce6395-3ceb-4357-a7ff-c1bd05c652ee",
    "publication_content_type": "application/xml",
    "publication_length": 2980,
    "cached": false,
    "binary_path": "bronmateriaal-onbewerkt\\cache\\document_publications\\08ce6395-3ceb-4357-a7ff-c1bd05c652ee.xml"
  },
  "issues": []
}
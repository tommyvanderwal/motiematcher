{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n32 813\nKabinetsaanpak Klimaatbeleid\nNr.\n1432\nMOTIE VAN DE LEDEN KOSTIĆ EN KRÖGER\nVoorgesteld\n5 december 2024\nDe Kamer,\ngehoord de beraadslaging,\nconstaterende dat er een brede oproep is van gemeenten uit verschillende regio's uit het hele land, van maatschappelijke organisaties, gebiedsontwikkelaars, bouwers en van organisaties als ANWB, aan Minister Keijzer om zich beleidsmatig in te blijven zetten voor het borgen van meer groen in de verschillende regio's;\nconstaterende dat de bovenstaande partijen wijzen naar onderzoek dat laat zien dat er flinke financiële kosten, sociale kosten en gezondheidskosten vermeden kunnen worden door in te zetten op groen;\nconstaterend dat ook dit kabinet hittestress wil aanpakken (er is een Actieagenda Hitte aangekondigd), dat Minister Keijzer heeft gezegd het «belang van groen voor welzijn, welbevinden en klimaatadaptatie» te onderschrijven en dat in de coalitieafspraken toekomstbestendig bouwen wordt genoemd;\nconstaterende dat uit onderzoek blijkt dat met slimme inzet op groen in de wijken hittestress het meest effectief en relatief goedkoop kan worden aangepakt;\nconstaterende dat er miljoenen Nederlanders extra gezondheidsrisico's lopen door de gevolgen van hittestress, maar niet altijd de keuze hebben in een groenere en dus koelere omgeving te wonen;\noverwegende dat het Rijk in plaats van af te remmen, slim kan aansluiten op het bestaande brede draagvlak voor groen en het enthousiasme vanuit verschillende regio's om meer in te zetten op een groene leefomgeving;\nverzoekt de regering om in overleg met verschillende partners een voorstel te doen om de inzet van groen maximaal te benutten voor een effectieve aanpak van hittestress, daarbij onder andere de Actieagenda Hitte te betrekken, en daarover uiterlijk in het tweede kwartaal van 2025 aan de Kamer te rapporteren,\nen gaat over tot de orde van de dag.\nKostić\nKröger",
  "content_char_count": 1952,
  "source": {
    "document_id": "9f11ba02-02f8-4b48-9cfe-4ef2879827fe",
    "document_nummer": "2024D48021",
    "document_soort": "Motie",
    "publication_id": "6a599290-0237-4bc0-838d-35f1a25d1095",
    "publication_content_type": "application/xml",
    "publication_length": 3549,
    "cached": false,
    "binary_path": "bronmateriaal-onbewerkt\\cache\\document_publications\\6a599290-0237-4bc0-838d-35f1a25d1095.xml"
  },
  "issues": []
}
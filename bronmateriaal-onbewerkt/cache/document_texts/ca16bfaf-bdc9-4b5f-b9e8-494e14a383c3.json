{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n26 150\nAlgemene Vergadering der Verenigde Naties\nNr.\n219\nMOTIE VAN HET LID PIRI C.S.\nVoorgesteld\n12 september 2024\nDe Kamer,\ngehoord de beraadslaging,\nconstaterende dat het Internationaal Gerechtshof in Den Haag heeft geoordeeld dat er een duidelijk risico bestaat dat met de F-35-gevechtsvliegtuigen van Israël ernstige schendingen van het humanitaire oorlogsrecht worden gepleegd in de Gazastrook;\nconstaterende dat het Internationaal Gerechtshof heeft geoordeeld dat er een reëel en dreigend risico is op genocide in de Gazastrook;\nconstaterende dat het Internationaal Gerechtshof heeft geoordeeld dat Israël het verbod op rassenscheiding en apartheid in de Palestijnse gebieden schendt;\nconstaterende dat de aanklager van het Internationaal Strafhof heeft gevraagd om arrestatiebevelen voor de drie leiders van Hamas, premier Netanyahu en Minister Gallant;\noverwegende dat het kabinet heeft aangegeven zich te beraden op het huidige beleidskader ten aanzien van Israël en de Palestijnse gebieden;\nverzoekt het kabinet om, voor behandeling van de begroting van het Ministerie van Buitenlandse Zaken, de Tweede Kamer te informeren over de consequenties van de uitspraken van nationale en internationale rechtshoven voor het kabinetsbeleid ten aanzien van Israël en de Palestijnse gebieden,\nen gaat over tot de orde van de dag.\nPiri\nErgin\nDobbe\nPaternotte",
  "content_char_count": 1427,
  "source": {
    "document_id": "244a54b5-f580-4c68-b977-c0b463026690",
    "document_nummer": "2024D32913",
    "document_soort": "Motie",
    "publication_id": "ca16bfaf-bdc9-4b5f-b9e8-494e14a383c3",
    "publication_content_type": "application/xml",
    "publication_length": 2944,
    "cached": false,
    "binary_path": "bronmateriaal-onbewerkt\\cache\\document_publications\\ca16bfaf-bdc9-4b5f-b9e8-494e14a383c3.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 582\nWijziging van de Participatiewet, de Wet inkomensvoorziening en oudere en gedeeltelijk arbeidsongeschikte gewezen werkloze werknemers en de Wet inkomensvoorziening oudere en gedeeltelijk arbeidsongeschikte gewezen zelfstandigen in verband met het op onderdelen in balans brengen van deze wetten tussen bestaanszekerheid, re-integratie en handhaving (Participatiewet in balans)\nNr.\n63\nMOTIE VAN DE LEDEN DE KORT EN INGE VAN DIJK\nVoorgesteld\n17 april 2025\nDe Kamer,\ngehoord de beraadslaging,\nconstaterende dat gemeenten vaak aanvullende regelingen hebben voor mensen in de bijstand;\nconstaterende dat de aard en omvang van deze regelingen drastisch per gemeente kunnen verschillen in hoogte en voorwaarden;\noverwegende dat dit voor rechtsongelijkheid zorgt en de gemeente waar je woont bepalend is in hoeverre je kan rondkomen en werken kan lonen;\nconstaterende dat dit tot complexiteit leidt met een hoog risico op niet-gebruik;\noverwegende dat de mogelijkheid tot maatwerk en gemeentelijke autonomie in het armoedebeleid waardevol zijn;\nverzoekt de regering in overleg met gemeenten tot vereenvoudiging en een basisniveau van gemeentelijke regelingen te komen, bijvoorbeeld via een model beleidskader voor effectief en integraal armoedebeleid met mogelijkheden voor maatwerk zonder buitensporige verschillen, en indien dit onvoldoende effect sorteert hiertoe wetgeving voor te bereiden,\nen gaat over tot de orde van de dag.\nDe Kort\nInge van Dijk",
  "content_char_count": 1523,
  "source": {
    "document_id": "2d4bea78-c9aa-4031-80bf-84cc325b1d62",
    "document_nummer": "2025D17711",
    "document_soort": "Motie",
    "publication_id": "b2abd456-8f35-49ad-88ee-916414c93293",
    "publication_content_type": "application/xml",
    "publication_length": 6141,
    "cached": false,
    "binary_path": "bronmateriaal-onbewerkt\\cache\\document_publications\\b2abd456-8f35-49ad-88ee-916414c93293.xml"
  },
  "issues": []
}
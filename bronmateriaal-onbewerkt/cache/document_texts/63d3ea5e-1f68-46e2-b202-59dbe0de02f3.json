{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 561\nWijziging van de Zorgverzekeringswet in verband met het bevorderen van zorgcontractering\nNr.\n11\nMOTIE VAN HET LID DANIËLLE JANSEN\nVoorgesteld\n19 maart 2025\nDe Kamer,\ngehoord de beraadslaging,\nconstaterende dat de toegankelijkheid van zorg niet alleen afhangt van het aantal gecontracteerde zorgaanbieders, maar ook van hoe efficiënt de beschikbare capaciteit, zoals behandelplekken, personeel en doorstroming in de zorgketen, wordt benut;\noverwegende dat het zicht op wachttijden en doorlooptijden grotendeels ontbreekt, waardoor niet inzichtelijk is of en waar iemand eerder geholpen kan worden;\noverwegende dat patiënten en cliënten niet optimaal worden bemiddeld naar andere beschikbare gecontracteerde zorgaanbieders;\noverwegende dat dit mismatchprobleem ertoe leidt dat extra gecontracteerde zorg niet altijd leidt tot betere toegankelijkheid of kortere wachttijden, terwijl de kosten wel toenemen;\nverzoekt de regering om:\n•\neen overzicht op te stellen van de actuele wachttijden en doorlooptijden per zorgsector, per zorgsoort en regio, waarbij inzichtelijk wordt gemaakt in hoeverre beschikbare capaciteit daadwerkelijk wordt benut;\n•\nhet actuele overzicht beschikbaar te stellen aan zorgverzekeraars en patiënten en cliënten;\n•\nop basis van dit overzicht een conclusie te trekken over de vraag of de oplossing ligt in extra zorgcontractering of in een betere inzet van de bestaande capaciteit;\n•\neen methodiek te verkennen waarin het bijhouden van wachttijden, doorlooptijden en capaciteit op een gestandaardiseerde manier kan plaatsvinden, zodat dit informatiebestand als een continu monitoringsinstrument kan worden ingezet voor beleidsontwikkeling en strategische keuzes in de zorg, zonder dat dit leidt tot meer registratielast,\nen gaat over tot de orde van de dag.\nDaniëlle Jansen",
  "content_char_count": 1872,
  "source": {
    "document_id": "8251d761-4f13-4ce0-89e0-7dc00f71b5de",
    "document_nummer": "2025D11737",
    "document_soort": "Motie",
    "publication_id": "63d3ea5e-1f68-46e2-b202-59dbe0de02f3",
    "publication_content_type": "application/xml",
    "publication_length": 3825,
    "cached": false,
    "binary_path": "bronmateriaal-onbewerkt\\cache\\document_publications\\63d3ea5e-1f68-46e2-b202-59dbe0de02f3.xml"
  },
  "issues": []
}
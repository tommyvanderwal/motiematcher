{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nVI\nVaststelling van de begrotingsstaten van het Ministerie van Justitie en Veiligheid (VI) voor het jaar 2025\nNr.\n153\nMOTIE VAN HET LID MUTLUER C.S.\nVoorgesteld tijdens het wetgevingsoverleg van\n11 juni 2025\nDe Kamer,\ngehoord de beraadslaging,\ngelezen het rapport van de Algemene Rekenkamer en de jaarverantwoording van het Ministerie van Justitie en Veiligheid over 2024;\nconstaterende dat het Ministerie van Justitie en Veiligheid in 2024 de meeste onvolkomenheden van alle ministeries kende;\nconstaterende dat deze onvolkomenheden betrekking hebben op het functioneren van de strafrechtketen, waaronder de doorlooptijden van zaken, het informeren van slachtoffers, het uitvoeren van uitvoeringstoetsen en fouten in de tenaamstelling van veroordeelden;\nspreekt uit dat de Kamer instemt met decharge voor de jaarverantwoording 2024 van het Ministerie van Justitie en Veiligheid, onder de voorwaarde dat bij de begroting voor 2026 concreet wordt uitgewerkt:\n–\nhoe essentiële informatie over doorlooptijden van individuele strafzaken ketenbreed beschikbaar kan worden gemaakt, eventueel met nieuwe wetgeving;\n–\nhoe bij elk beleids- en wetsvoorstel voortaan standaard een uitvoeringstoets wordt uitgevoerd en met de Kamer wordt gedeeld, en dat als hiervan wordt afgeweken, het ministerie dit duidelijk moet toelichten en verantwoorden («comply or explain»-principe);\n–\nhoe het Openbaar Ministerie en de bewindspersonen ervoor zorgen dat slachtoffers de informatie krijgen waarop zij (wettelijk) recht hebben;\n–\nhoe fouten bij het verkeerd vermelden van namen van veroordeelden worden hersteld en hoe herhaling in de toekomst wordt voorkomen;\n–\nhoe de bewindspersonen hun wettelijke bevoegdheid om aanwijzingen te geven en regie te voeren inzetten ter bevordering van de bedrijfsvoering, zoals de logistiek verbeteren, definities harmoniseren en sturingsinformatie beter bijhouden, zonder daarbij de onafhankelijkheid van ketenpartners of de inhoudelijke behandeling van zaken aan te tasten;\nverzoekt de regering de Kamer hierover tijdig vóór de begrotingsbehandeling te informeren,\nen gaat over tot de orde van de dag.\nMutluer\nKoops\nAardema\nVan Eijk\nSneller\nVan Nispen",
  "content_char_count": 2244,
  "source": {
    "document_id": "66f8d5fe-c090-4da7-8037-94bc7693347d",
    "document_nummer": "2025D27147",
    "document_soort": "Motie",
    "publication_id": "2dc06b96-d970-4b44-b99c-1becfd192a12",
    "publication_content_type": "application/xml",
    "publication_length": 7520,
    "cached": false,
    "binary_path": "bronmateriaal-onbewerkt\\cache\\document_publications\\2dc06b96-d970-4b44-b99c-1becfd192a12.xml"
  },
  "issues": []
}
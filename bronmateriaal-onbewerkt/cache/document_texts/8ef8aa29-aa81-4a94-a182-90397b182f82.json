{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n25 424\nGeestelijke gezondheidszorg\nNr.\n733\nMOTIE VAN HET LID VAN DEN HIL C.S.\nVoorgesteld\n24 april 2025\nDe Kamer,\ngehoord de beraadslaging,\nconstaterende dat de beëindiging van een behandeltraject voor ggz-patiënten onzekere gevolgen kan hebben;\nconstaterende dat ggz-zorgverleners soms behandelingen onnodig lang laten duren omdat er geen terugvalmogelijkheid is;\noverwegende dat het goed is om een patiënt te laten ervaren hoe zonder hulp zijn of haar leven weer opgepakt kan worden, maar dat deze patiënten vaak hoge drempels ervaren om daarna, mocht het nodig zijn, weer hulp te vragen en te ontvangen;\noverwegende dat het opnieuw op een wachtlijst staan en het aflopen van de termijn van een verwijzing in de weg kunnen staan om snel opnieuw hulp te ontvangen;\noverwegende dat het een patiënt en zorgverlener zekerheid geeft als er nog een terugvalmogelijkheid is om binnen het bestaande zorgtraject hulp te kunnen ontvangen, waardoor er een pauzeknop ontstaat;\nverzoekt de regering om te onderzoeken onder welke voorwaarden de groep stabiele patiënten met chronische aandoeningen weer laagdrempelig een consult in de ggz kunnen krijgen nadat hun ggz-behandelrelatie eindigt, en dit voor deze groep mogelijk te maken,\nen gaat over tot de orde van de dag.\nVan den Hil\nRikkers-Oosterkamp\nCeder",
  "content_char_count": 1367,
  "source": {
    "document_id": "03209bf5-2632-4c29-b416-2a42edc2c47a",
    "document_nummer": "2025D18965",
    "document_soort": "Motie",
    "publication_id": "8ef8aa29-aa81-4a94-a182-90397b182f82",
    "publication_content_type": "application/xml",
    "publication_length": 5249,
    "cached": false,
    "binary_path": "bronmateriaal-onbewerkt\\cache\\document_publications\\8ef8aa29-aa81-4a94-a182-90397b182f82.xml"
  },
  "issues": []
}
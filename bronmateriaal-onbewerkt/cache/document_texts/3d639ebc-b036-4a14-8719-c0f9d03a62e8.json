{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n33 037\nMestbeleid\nNr.\n591\nMOTIE VAN HET LID GRINWIS C.S.\nVoorgesteld\n27 maart 2025\nDe Kamer,\ngehoord de beraadslaging,\noverwegende dat de partiële opkoopregeling c.q. extensivering van de melkveehouderij een essentiële bijdrage kan leveren aan het verlichten van de mestmarkt, broeikasgasreductie en op termijn ammoniakemissiereductie wegens het doorhalen van fosfaatrechten;\noverwegende dat uit cijfers van het CBS blijkt dat dit jaar en komend jaar naar verwachting het fosfaatplafond ruimschoots wordt overschreden en dat daarmee een generieke korting dreigt, terwijl kabinet en Kamer een generieke korting juist willen vermijden;\noverwegende dat bij een in te stellen extensiveringsregeling rekening gehouden moet worden met een aantal Europese verplichtingen, zoals graslandbehoud;\nverzoekt de regering met spoed, en uiterlijk in het tweede kwartaal, de partiële opkoopregeling c.q. extensiveringsregeling samen met de sector uit te werken en zo snel mogelijk open te stellen binnen de daarvoor geldende voorwaarden, en als dat onverhoopt niet lukt, komende zomer nog met een aanvullend pakket maatregelen te komen teneinde een koude sanering in de melkveehouderij te voorkomen,\nen gaat over tot de orde van de dag.\nGrinwis\nVan Campen\nHolman\nVedder\nBromet",
  "content_char_count": 1331,
  "source": {
    "document_id": "02ae1387-5f33-4a26-919d-0de33cfd11c9",
    "document_nummer": "2025D13264",
    "document_soort": "Motie",
    "publication_id": "3d639ebc-b036-4a14-8719-c0f9d03a62e8",
    "publication_content_type": "application/xml",
    "publication_length": 2827,
    "cached": false,
    "binary_path": "bronmateriaal-onbewerkt\\cache\\document_publications\\3d639ebc-b036-4a14-8719-c0f9d03a62e8.xml"
  },
  "issues": []
}
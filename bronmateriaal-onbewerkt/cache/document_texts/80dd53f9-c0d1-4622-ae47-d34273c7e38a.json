{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n21 501\n-\n32\nLandbouw- en Visserijraad\nNr.\n1639\nMOTIE VAN HET LID VAN DER PLAS C.S.\nVoorgesteld\n25 april 2024\nDe Kamer,\ngehoord de beraadslaging,\nconstaterende dat de Nederlandse kersen dreigen te verdwijnen door aantasting van de oogst door de suzukifruitvlieg;\nconstaterende dat ook de biologische kersentelers te maken hebben met de suzukifruitvlieg;\nconstaterende dat er middelen zijn die deze schadelijke fruitvlieg kunnen bestrijden;\nconstaterende dat het Ministerie van Landbouw, Natuur en Voedselkwaliteit heeft besloten dit jaar geen vrijstellingen te verlenen voor het gebruik van deze middelen, te weten het biologische middel Tracer en het gangbare middel Exirel in de kersenteelt;\noverwegende dat er geen alternatief beschikbaar is voor deze middelen en de gangbare én biologische kersentelers zonder deze middelen dit jaar hun complete oogst vernietigd zullen zien worden;\noverwegende dat dit het einde betekent van zowel de gangbare als de biologische kersenteelt binnen enkele jaren, waardoor honderden familiebedrijven na vele generaties over de kop zullen gaan en de Nederlandse kers uit ons straatbeeld en uit de winkels verdwijnt;\noverwegende dat in de ons omliggende landen, zoals België en Duitsland, deze middelen wel beschikbaar zijn en onze oer-Hollandse kersentelers daardoor geen gelijk speelveld hebben in Europa;\noverwegende dat winkels kersen uit deze en andere landen zullen importeren waar de genoemde middelen wel gebruikt zijn;\noverwegende dat de kersentelers de laatste twee jaren enorm hebben geïnvesteerd in nieuwe toedieningstechnieken en dat verdere maatregelen kunnen worden genomen om naleving te waarborgen;\nverzoekt de regering om voor 3 mei 2024 vrijstellingen te verlenen voor het biologische middel Tracer en Exirel in de kersenteelt, met werkbare randvoorwaarden teneinde de bestrijding van de suzukifruitvlieg te waarborgen en daarmee de Nederlandse kers te behouden voor onze voedselproductie en voor onze cultuur;\nverzoekt de regering om eenzelfde soort vrijstelling te verlenen voor de fruitteelten waarvan de oogst ook vernietigd dreigt te worden,\nen gaat over tot de orde van de dag.\nVan der Plas\nPierik\nFlach\nNijhof-Leeuw\nVedder\nGrinwis\nVan Campen",
  "content_char_count": 2271,
  "source": {
    "document_id": "8186a924-9cb5-41bf-bd49-b2ee0279b56a",
    "document_nummer": "2024D17399",
    "document_soort": "Motie",
    "publication_id": "80dd53f9-c0d1-4622-ae47-d34273c7e38a",
    "publication_content_type": "application/xml",
    "publication_length": 3973,
    "cached": false,
    "binary_path": "bronmateriaal-onbewerkt\\cache\\document_publications\\80dd53f9-c0d1-4622-ae47-d34273c7e38a.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n29 240\nVeiligheid op school\nNr.\n146\nMOTIE VAN HET LID SOEPBOER\nVoorgesteld\n12 juni 2024\nDe Kamer,\ngehoord de beraadslaging,\nconstaterende dat in het commissiedebat op 15 mei 2024 de bewindspersoon heeft aangegeven dat het Ministerie van OCW geen cijfers beschikbaar heeft over een eventueel verband tussen de grootte en de ligging van de school en de mate waarin gepest wordt op school;\nconstaterende dat in het mondelinge vragenmoment van 4 juni 2024 de bewindspersoon heeft aangegeven dat het Ministerie van OCW geen cijfers beschikbaar heeft over een eventueel verband tussen incidenten van criminaliteit en onveiligheid en de grootte en ligging van de school;\noverwegende dat in de aanpak van onveiligheid, criminaliteit en pesten in het beleid van scholen maatwerk en een gerichte aanpak effectief kunnen zijn;\noverwegende dat het daarom van belang is in kaart te brengen welk mogelijk verband bestaat tussen factoren als de grootte van scholen, de ligging van scholen en incidenten zoals criminaliteit, pesten en andere onveilige situaties;\noverwegende dat maatwerk en een domeinoverstijgende aanpak preciezer kunnen worden vormgegeven zodra duidelijk wordt of er sprake is van een verband en er zicht is op de mogelijke concentratie van incidenten;\nverzoekt de regering een onderzoek te verrichten naar de relatie tussen incidenten van geweld, criminaliteit en pesten en de omvang en ligging van scholen en de Kamer hierover (tussentijds) te informeren,\nen gaat over tot de orde van de dag.\nSoepboer",
  "content_char_count": 1577,
  "source": {
    "document_id": "702a7d53-ac2a-44d1-8d37-95497a3255d4",
    "document_nummer": "2024D24318",
    "document_soort": "Motie",
    "publication_id": "23dfbd66-e60a-4919-bb52-89b2f30c6f23",
    "publication_content_type": "application/xml",
    "publication_length": 2974,
    "cached": false,
    "binary_path": "bronmateriaal-onbewerkt\\cache\\document_publications\\23dfbd66-e60a-4919-bb52-89b2f30c6f23.xml"
  },
  "issues": []
}
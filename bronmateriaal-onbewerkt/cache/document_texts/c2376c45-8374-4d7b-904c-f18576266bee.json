{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 639\nWijziging van diverse wetten in verband met het invoeren van het burgerservicenummer en de voorzieningen van de digitale overheid in de openbare lichamen Bonaire, Sint Eustatius en Saba (Wet invoering BSN en voorzieningen digitale overheid BES)\nNr.\n13\nMOTIE VAN DE LEDEN CEDER EN BRUYNING\nVoorgesteld\n15 mei 2025\nDe Kamer,\ngehoord de beraadslaging,\nconstaterende dat het kabinet voornemens is het burgerservicenummer (bsn) breed in te voeren in Caribisch Nederland als middel tot efficiëntere overheidsdienstverlening;\noverwegende dat het van belang is dat alle bewoners, ongeacht digitale vaardigheid of sociaaleconomische positie, toegang houden tot publieke diensten en hun recht op overheidsvoorzieningen kunnen realiseren en dat het uitsluiten van digibeten of mensen die digitaal op afstand staan, de rechtsgelijkheid en het vertrouwen in de overheid kan schaden;\nverzoekt de regering:\n•\nbij de invoering van het bsn in Caribisch Nederland specifiek beleid te ontwikkelen dat inzet op begeleiding en ondersteuning van digibeten en mensen met beperkte digitale toegang;\n•\nhierbij de implementatie van fysieke loketten, hulptrajecten, lokale voorlichting in begrijpelijke taal en samenwerking met maatschappelijke organisaties ter plaatse mee te nemen;\n•\nde Kamer uiterlijk begin 2026 te informeren over de voorgenomen aanpak en wijze van implementatie,\nen gaat over tot de orde van de dag.\nCeder\nBruyning",
  "content_char_count": 1487,
  "source": {
    "document_id": "4b5ffb28-7bbf-48f6-81dc-6595faab4f97",
    "document_nummer": "2025D21585",
    "document_soort": "Motie",
    "publication_id": "c2376c45-8374-4d7b-904c-f18576266bee",
    "publication_content_type": "application/xml",
    "publication_length": 6280,
    "cached": false,
    "binary_path": "bronmateriaal-onbewerkt\\cache\\document_publications\\c2376c45-8374-4d7b-904c-f18576266bee.xml"
  },
  "issues": []
}
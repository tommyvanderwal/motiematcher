{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n26 643\nInformatie- en communicatietechnologie (ICT)\nNr.\n1321\nMOTIE VAN HET LID BUIJSSE\nVoorgesteld\n13 maart 2025\nDe Kamer,\ngehoord de beraadslaging,\noverwegende dat een groot deel van de cloudmarkt wordt beheerst door aanbieders uit de Verenigde Staten, met als gevolg dat er sprake is van doorgifte van Nederlandse overheids- en persoonsgegevens naar landen buiten de Europese Economische Ruimte en dat de Nederlandse overheid voor digitaliseringsprojecten in hoge mate afhankelijk is van software en hardware van buiten Europa;\noverwegende dat de Algemene Rekenkamer concludeert dat het Rijk onvoldoende maatregelen neemt voor het borgen van de soevereiniteit, continuïteit van de dienstverlening en gegevensbescherming in cloudcontracten en de aanbeveling doet de handhaving van het rijksbreed cloudbeleid beter in te richten;\nvan mening dat de vitale infrastructuur van Nederland en de Nederlandse persoons- en overheidsgegevens bescherming behoeven;\nverzoekt de regering, in samenwerking met de AIVD en de Autoriteit Persoonsgegevens, een impuls te geven aan het inhalen van de opgelopen achterstand bij het nemen van maatregelen voor het borgen van de soevereiniteit, continuïteit en gegevensbescherming in cloudcontracten en de handhaving van het rijksbreed cloudbeleid beter in te richten;\nverzoekt de regering tevens de Kamer hierover voor het komende meireces te informeren,\nen gaat over tot de orde van de dag.\nBuijsse",
  "content_char_count": 1500,
  "source": {
    "document_id": "6584fbcd-5d5d-4709-957f-94f565b491fd",
    "document_nummer": "2025D10900",
    "document_soort": "Motie",
    "publication_id": "0574d935-914f-4385-a76e-658633fe9c96",
    "publication_content_type": "application/xml",
    "publication_length": 2876,
    "cached": false,
    "binary_path": "bronmateriaal-onbewerkt\\cache\\document_publications\\0574d935-914f-4385-a76e-658633fe9c96.xml"
  },
  "issues": []
}
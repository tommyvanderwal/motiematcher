{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 284\nSlavernijverleden\nNr.\n54\nMOTIE VAN DE LEDEN BRUYNING EN WHITE\nVoorgesteld\n3 juli 2025\nDe Kamer,\ngehoord de beraadslaging,\nconstaterende dat het rapport Het verborgen gezicht van institutioneel racisme (2023) laat zien dat historische denkbeelden uit het slavernijverleden nog steeds doorwerken in overheidsbeleid, toezicht en uitvoering;\noverwegende dat structurele reflectie binnen overheidsorganisaties op historische aannames en machtsverhoudingen noodzakelijk is om institutionele uitsluiting tegen te gaan, en dat dit niet zonder samenwerking met betrokkenen kan plaatsvinden;\nverzoekt de regering structureel samen te werken met grassrootsorganisaties, nazatenvertegenwoordigers, ervaringsdeskundigen en onafhankelijke experts om binnen ministeries, uitvoeringsorganisaties en toezichthouders:\n–\nhistorische denkbeelden en systemische uitsluiting te herkennen en doorbreken;\n–\nwerkvormen zoals intervisie, beleidsdoorlichting, bewustwordingstrainingen en onafhankelijke toetsing in te zetten;\n–\nreflectie en actie te borgen op basis van ervaringskennis en maatschappelijke inbreng;\nverzoekt voorts de Kamer uiterlijk in het eerste kwartaal van 2026 te informeren over de aanpak, uitvoering en betrokkenheid van maatschappelijke partijen,\nen gaat over tot de orde van de dag.\nBruyning\nWhite",
  "content_char_count": 1373,
  "source": {
    "document_id": "fd714e89-be80-49b2-9624-7ccfca20c4af",
    "document_nummer": "2025D31841",
    "document_soort": "Motie",
    "publication_id": "36b24d3a-b0c8-4680-aa07-807af2b2ba6a",
    "publication_content_type": "application/xml",
    "publication_length": 5629,
    "cached": false,
    "binary_path": "bronmateriaal-onbewerkt\\cache\\document_publications\\36b24d3a-b0c8-4680-aa07-807af2b2ba6a.xml"
  },
  "issues": []
}
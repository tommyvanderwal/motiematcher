{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 602\nWijziging van enkele belastingwetten en enige andere wetten (Belastingplan 2025)\nNr.\n112\nMOTIE VAN DE LEDEN VAN VROONHOVEN EN VERMEER\nVoorgesteld\n12 november 2024\nDe Kamer,\ngehoord de beraadslaging,\nconstaterende dat er nu ruwweg een miljoen arbeidsmigranten in Nederland zijn;\noverwegende dat arbeidsmigratie in Nederland is doorgeslagen aangezien arbeidsmigranten een forse druk leggen op de volkshuisvesting en voorzieningen, en arbeidsmigranten onevenredig (financieel) bijdragen aan de Nederlandse maatschappij;\noverwegende dat (fiscale) regelingen om arbeidsmigranten en hun werkgevers tegemoet te komen het doel moeten dienen waarvoor deze eigenlijk bedoeld zijn, namelijk het tegemoetkomen in de dubbele kosten van tijdelijk verblijf;\noverwegende dat we alles op alles moeten zetten om arbeidsmigranten die langer dan twee jaar in Nederland blijven, duurzaam te betrekken én duurzaam te laten bijdragen aan onze maatschappij;\nverzoekt de regering om de bestaande regelingen in de loon- en inkomstenbelasting ten aanzien van het onbelast verstrekken van extraterritoriale kosten voor ingekomen werknemers met ingang van 1 januari 2025 zo te versoberen dat:\n•\nten eerste niet meer voor onbelaste vergoeding in aanmerking komen: de extra kosten voor levensonderhoud door een hoger prijspeil in Nederland dan in het land van herkomst (cost of living allowance), de kosten voor opslag van het deel van de inboedel dat niet wordt verhuisd naar Nederland en de kosten voor telefonie met het land van herkomst;\n•\nten tweede voor nog slechts een termijn van maximaal twee jaar voor onbelaste vergoeding in aanmerking komen: dubbele huisvestingskosten en reiskosten naar of vanuit het land van herkomst,\nen gaat over tot de orde van de dag.\nVan Vroonhoven\nVermeer",
  "content_char_count": 1839,
  "source": {
    "document_id": "6436de98-010a-4ea4-846e-75f45bcff3af",
    "document_nummer": "2024D43542",
    "document_soort": "Motie",
    "publication_id": "8b72a12d-07e4-4ba3-8e05-517277068c57",
    "publication_content_type": "application/xml",
    "publication_length": 3650,
    "cached": false,
    "binary_path": "bronmateriaal-onbewerkt\\cache\\document_publications\\8b72a12d-07e4-4ba3-8e05-517277068c57.xml"
  },
  "issues": []
}
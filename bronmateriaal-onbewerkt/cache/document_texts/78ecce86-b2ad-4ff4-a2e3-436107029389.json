{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n19 637\nVreemdelingenbeleid\nNr.\n3484\nMOTIE VAN HET LID VAN ZANTEN\nVoorgesteld\n2 oktober 2025\nDe Kamer,\ngehoord de beraadslaging,\nconstaterende dat sommige asielzoekers en hun ouders bewust jarenlang doorprocederen, waarbij herhaalde aanvragen en beroepszaken worden ingezet;\noverwegende dat dit leidt tot langdurige onzekerheid voor kinderen, die hierdoor in Nederland wortelen, waarna dit vervolgens wordt aangevoerd als argument om alsnog verblijf te verkrijgen;\noverwegende dat dit strategische procederen het draagvlak voor opvang onder druk zet en oneerlijk is tegenover gezinnen die wel meewerken aan een snelle en zorgvuldige procedure;\noverwegende dat het belang van het kind juist wordt geschaad wanneer het jarenlang in onzekerheid moet leven;\nverzoekt de regering herhaalde asielaanvragen en beroepszaken waarbij kinderen betrokken zijn altijd met voorrang te behandelen, zodat de uitkomst zo snel mogelijk duidelijk is en zij niet onnodig lang in Nederland verblijven en wortelen,\nen gaat over tot de orde van de dag.\nVan Zanten",
  "content_char_count": 1110,
  "source": {
    "document_id": "ecb1b8a2-0187-47d0-9310-8325308a53b8",
    "document_nummer": "2025D43163",
    "document_soort": "Motie",
    "publication_id": "78ecce86-b2ad-4ff4-a2e3-436107029389",
    "publication_content_type": "application/xml",
    "publication_length": 4791,
    "cached": false,
    "binary_path": "bronmateriaal-onbewerkt\\cache\\document_publications\\78ecce86-b2ad-4ff4-a2e3-436107029389.xml"
  },
  "issues": []
}
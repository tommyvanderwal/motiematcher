{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n25 883\nArbeidsomstandigheden\nNr.\n508\nMOTIE VAN HET LID FLACH C.S.\nVoorgesteld\n6 november 2024\nDe Kamer,\ngehoord de beraadslaging,\nconstaterende dat Nederlandse werkgevers verplicht zijn een externe toetsing van de RI&E te laten plaatsvinden door drie arbokerndeskundigen, terwijl deze verplichting niet voortvloeit uit Europese regelgeving en geen enkele andere lidstaat een systeem van toetsing kent;\noverwegende dat hiermee sprake is van een nationale kop die naast verzwaring van de regeldruk ook een extra financiële last voor werkgevers betekent;\noverwegende dat sprake is van een tekort aan kerndeskundigen;\nvan mening dat de lasten van toetsing van de RI&E verminderd dienen te worden;\nverzoekt de regering in een eerste stap terug te gaan naar toetsing door maximaal één kerndeskundige vanaf 1 januari aanstaande;\nverzoekt de regering, in samenwerking met het ATR, te verkennen welke vervolgstappen kunnen worden gezet om de regeldruk te verminderen en minder belastende alternatieven, waaronder afschaffing van deze verplichting, in kaart te brengen,\nen gaat over tot de orde van de dag.\nFlach\nKisteman\nVermeer",
  "content_char_count": 1190,
  "source": {
    "document_id": "0ccf6a7a-0d58-4e85-b9c2-d435a5f3831e",
    "document_nummer": "2024D42392",
    "document_soort": "Motie",
    "publication_id": "6b055497-3565-4453-bc2a-45b7d3b19412",
    "publication_content_type": "application/xml",
    "publication_length": 2742,
    "cached": false,
    "binary_path": "bronmateriaal-onbewerkt\\cache\\document_publications\\6b055497-3565-4453-bc2a-45b7d3b19412.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n35 334\nProblematiek rondom stikstof en PFAS\nNr.\n395\nGEWIJZIGDE MOTIE VAN DE LEDEN KOSTIĆ EN BROMET TER VERVANGING VAN DIE GEDRUKT ONDER NR. 370\nVoorgesteld\n27 mei 2025\nDe Kamer,\ngehoord de beraadslaging,\nconstaterende dat Rijk en provincies in het Natuurpact van 2013 hebben afgesproken om uiterlijk in 2027 ten minste 80.000 hectare nieuwe natuur te realiseren binnen het Natuurnetwerk Nederland, het NNN;\nconstaterende dat coalitiepartijen hebben besloten om bestaande afspraken na te komen;\nconstaterende dat de voortgang ernstig achterblijft en dat bij het huidige tempo het doel pas over vijftien jaar zou worden gehaald;\noverwegende dat het realiseren en verbinden van natuur een van de meest effectieve manieren is om biodiversiteitsherstel te realiseren, natuurdoelen te halen en vergunningverlening op gang te krijgen;\nverzoekt de regering om:\n•\nvanuit de stelselverantwoordelijkheid samen met de provincies alles in het werk te stellen om het bovengenoemde doel van 80.000 hectare alsnog te halen in lijn met de aanbevelingen van de Taskforce versnelling NNN;\n•\nstrategisch grondbeleid te voeren door via de Nationale Grondbank vrijkomende landbouwgrond op te kopen voor het NNN binnen bestaande financiële kaders,\nen gaat over tot de orde van de dag.\nKostić\nBromet",
  "content_char_count": 1346,
  "source": {
    "document_id": "72942ba3-b4d9-4173-ba14-69c89770a8d9",
    "document_nummer": "2025D24264",
    "document_soort": "Motie (gewijzigd/nader)",
    "publication_id": "29b306ea-75ab-436e-8495-fe18c7523a92",
    "publication_content_type": "application/xml",
    "publication_length": 5802,
    "cached": false,
    "binary_path": "bronmateriaal-onbewerkt\\cache\\document_publications\\29b306ea-75ab-436e-8495-fe18c7523a92.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n29 477\nGeneesmiddelenbeleid\nNr.\n930\nMOTIE VAN HET LID DANIËLLE JANSEN\nVoorgesteld\n19 maart 2025\nDe Kamer,\ngehoord de beraadslaging,\nconstaterende dat cyclisch pakketbeheer in de zorg wordt toegepast om geneesmiddelen periodiek te herbeoordelen en mogelijk te schrappen uit het basispakket;\nconstaterende dat het voor het werkveld onvoldoende inzichtelijk is hoe dit proces verloopt, en op basis van welke criteria en data de herbeoordeling plaatsvindt;\noverwegende dat transparantie essentieel is voor vertrouwen in het proces en voor een goed geïnformeerde besluitvorming binnen de zorgsector;\nverzoekt de regering het werkveld actief te informeren over de procedure van cyclisch pakketbeheer door:\n•\nduidelijkheid te verschaffen over de specifieke criteria en data die worden gebruikt bij de herbeoordeling van geneesmiddelen;\n•\ninzicht te geven in wie voorafgaand aan de beoordeling bepaalt aan welke criteria een geneesmiddel moet voldoen en of deze afstemming vooraf gestructureerd plaatsvindt;\n•\nte informeren of de gebruikte criteria voor herbeoordeling gebaseerd zijn op kosteneffectiviteit, gepast gebruik en budgetimpact, en zo ja, hoe deze criteria worden gewogen bij de beoordeling;\n•\nte verduidelijken of het Zorginstituut Nederland of de Vereniging van Zorgverzekeraars de criteria voor herbeoordeling al bij de toelating van geneesmiddelen tot het basispakket vastlegt, of dat dit pas later gebeurt,\nen gaat over tot de orde van de dag.\nDaniëlle Jansen",
  "content_char_count": 1538,
  "source": {
    "document_id": "cae1fbd1-3576-4a62-b600-4f0ebce77991",
    "document_nummer": "2025D11762",
    "document_soort": "Motie",
    "publication_id": "e2f72a38-c2e8-4c9a-9821-717dd41aa5e5",
    "publication_content_type": "application/xml",
    "publication_length": 3467,
    "cached": false,
    "binary_path": "bronmateriaal-onbewerkt\\cache\\document_publications\\e2f72a38-c2e8-4c9a-9821-717dd41aa5e5.xml"
  },
  "issues": []
}
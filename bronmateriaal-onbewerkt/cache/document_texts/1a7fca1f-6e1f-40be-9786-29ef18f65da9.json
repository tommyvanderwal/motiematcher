{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n29 544\nArbeidsmarktbeleid\nNr.\n1294\nMOTIE VAN DE LEDEN VERMEER EN RIKKERS-OOSTERKAMP\nVoorgesteld\n2 oktober 2025\nDe Kamer,\ngehoord de beraadslaging,\nconstaterende dat zelfstandigen zonder personeel (zzp'ers) onvoldoende duidelijkheid ervaren over hun positie vanwege uitblijvende wetgeving;\noverwegende dat de inzet van zzp'ers van vitaal belang is voor het functioneren van de Nederlandse economie, in het bijzonder in sectoren als zorg, onderwijs en IT;\noverwegende dat het huidige handhavingsbeleid mogelijk leidt tot onzekerheid bij bonafide ondernemers, terwijl schijnzelfstandigheid en misbruik wel moeten worden aangepakt;\noverwegende dat duidelijkheid belangrijk is om opdrachtgevers en zelfstandigen helderheid te geven;\nverzoekt het kabinet te onderzoeken hoe de handhaving door de Belastingdienst zodanig kan worden ingericht dat deze zich uitsluitend richt op structureel misbruik en schijnzelfstandigheid, met prioriteit bij kwetsbare situaties, en er geen jacht wordt gemaakt op bonafide ondernemers;\nverzoekt het kabinet te onderzoeken of een verlenging van de zachte landing met één jaar nodig en wenselijk is, en hier voor het kerstreces over te rapporteren;\nverzoekt het kabinet om te onderzoeken op welke wijze de communicatie richting zzp'ers en opdrachtgevers kan worden verbeterd, zodat zij vooraf weten waar zij aan toe zijn,\nen gaat over tot de orde van de dag.\nVermeer\nRikkers-Oosterkamp.",
  "content_char_count": 1482,
  "source": {
    "document_id": "9cb43c3e-64fd-4286-8c97-d45040502829",
    "document_nummer": "2025D43102",
    "document_soort": "Motie",
    "publication_id": "1a7fca1f-6e1f-40be-9786-29ef18f65da9",
    "publication_content_type": "application/xml",
    "publication_length": 5317,
    "cached": false,
    "binary_path": "bronmateriaal-onbewerkt\\cache\\document_publications\\1a7fca1f-6e1f-40be-9786-29ef18f65da9.xml"
  },
  "issues": []
}
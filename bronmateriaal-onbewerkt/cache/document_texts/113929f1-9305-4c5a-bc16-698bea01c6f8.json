{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n30 821\nNationale Veiligheid\nNr.\n220\nMOTIE VAN HET LID TIMMERMANS\nVoorgesteld\n30 mei 2024\nDe Kamer,\ngehoord de beraadslaging,\nconstaterende dat de ministerraad op 9 september 2022 besloten heeft een Nationale Veiligheidsraad in te stellen en dat deze raad bijeen wordt geroepen wanneer een actueel onderwerp of een (internationale) gebeurtenis daarom vraagt;\noverwegende dat het van belang is dat de coördinatie van de nationale veiligheid en crisisbeheersing op een centrale plek is belegd waar alle relevante instanties en organisaties betrokken zijn;\nverzoekt de regering de Nationale Veiligheidsraad onder voorzitterschap van de Minister-President op z'n minst eens per maand bijeen te roepen teneinde zorg te dragen voor de permanente coördinatie van vraagstukken aangaande de nationale veiligheid en weerbaarheid van de samenleving;\nverzoekt de regering tevens ervoor zorg te dragen dat alle voor veiligheid en weerbaarheid relevante organisaties vertegenwoordigd zijn in de raad dan wel bij de raad zijn betrokken;\nverzoekt de regering voorts ervoor zorg te dragen dat de raad periodiek verslag uitbrengt aan de Staten-Generaal over de bevindingen, conclusies en ondernomen activiteiten,\nen gaat over tot de orde van de dag.\nTimmermans",
  "content_char_count": 1312,
  "source": {
    "document_id": "a7163757-9ce6-4014-a8c4-2e5981cc454e",
    "document_nummer": "2024D22243",
    "document_soort": "Motie",
    "publication_id": "113929f1-9305-4c5a-bc16-698bea01c6f8",
    "publication_content_type": "application/xml",
    "publication_length": 2688,
    "cached": false,
    "binary_path": "bronmateriaal-onbewerkt\\cache\\document_publications\\113929f1-9305-4c5a-bc16-698bea01c6f8.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n32 847\nIntegrale visie op de woningmarkt\nNr.\n1327\nMOTIE VAN HET LID KOSTIĆ\nVoorgesteld\n24 april 2025\nDe Kamer,\ngehoord de beraadslaging,\nconstaterende dat het mogelijk moet zijn goed geïsoleerde woningen te realiseren met respect en bescherming voor wilde dieren en dat hiervoor met provincies al een pad is uitgezet;\nconstaterende dat de Minister van VRO echter opeens in de Omgevingsregeling de eDNA-methode als een erkende maatregel aanwijst;\noverwegende dat provincies als bevoegd gezag zich met hun juristen verzetten tegen dit besluit, omdat ze constateren dat eDNA nog onvoldoende uitgewerkt is, dat het besluit van de Minister de al ingezette oplossingen en afspraken over natuur inclusief isoleren schaadt, en dat er grote juridische bezwaren zijn,\noverwegende dat ook RVO en de Zoogdiervereniging vergelijkbare bezwaren hebben geuit;\noverwegende dat provincies en de Zoogdiervereniging constructief hebben aangegeven hoe het beter kan en dat eDNA als aanvullend instrument zou kunnen werken, maar dat als het niet zorgvuldig wordt uitgewerkt en ingepast, onder andere bedrijven straks alsnog in grote problemen komen;\noverwegende dat de Minister in het commissiedebat heeft aangegeven dat ze geen problemen ziet met haar besluit over eDNA, maar dit nog niet onderbouwd heeft;\noverwegende dat de Minister heeft toegezegd in gesprek te gaan met de provincies hierover;\noverwegende dat het belangrijk is dat de Kamer goed wordt geïnformeerd (artikel 68 Grondwet), om haar controlerende en kaderstellende taak te kunnen uitvoeren;\nverzoekt de regering om voor het zomerreces aan de Kamer:\n•\neen zorgvuldige juridische en wetenschappelijke onderbouwing te sturen van haar keuze om eDNA als een geschikte methode aan te wijzen in de Omgevingsregeling, waarin ze in ieder geval ingaat op de zorgen en argumenten van de provincies en de Zoogdiervereniging;\n•\nterug te koppelen wat met de provincies en de Zoogdiervereniging is besproken en wat de conclusies zijn,\nen gaat over tot de orde van de dag.\nKostić",
  "content_char_count": 2080,
  "source": {
    "document_id": "57106bf4-e9ae-46b6-9964-3fedfa8bfffd",
    "document_nummer": "2025D18888",
    "document_soort": "Motie",
    "publication_id": "db53de20-b460-4b34-b899-8ee3475776d7",
    "publication_content_type": "application/xml",
    "publication_length": 6183,
    "cached": false,
    "binary_path": "bronmateriaal-onbewerkt\\cache\\document_publications\\db53de20-b460-4b34-b899-8ee3475776d7.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 351\n(\nR 2184\n)\nWijziging van de Belastingregeling Nederland Curaçao in verband met de implementatie van de uitkomsten van het Base Erosion and Profit Shifting project van de Organisatie voor Economische Samenwerking en Ontwikkeling alsmede enige overige wijzigingen\nNr.\n9\nMOTIE VAN HET LID MERCELINA\nVoorgesteld\n5 juni 2024\nDe Kamer,\ngehoord de beraadslaging,\noverwegende dat het essentieel is dat Curaçao gebruikmaakt van zijn fiscale autonomie om een verdragennetwerk op te bouwen dat bijdraagt aan de economische ontwikkeling van het land;\nconstaterende dat het huidige proces via de Tweede Kamer complex lijkt te zijn, aangezien niet het parlement van Curaçao maar dat van Nederland uiteindelijk over belastingverdragen beslist;\nvan mening dat Curaçao voldoende capaciteit bezit om zelfstandig te onderhandelen op dit gebied en dat verdragen die voldoen aan internationale standaarden gestimuleerd dienen te worden;\nbenadrukkende dat Curaçao momenteel slechts één belastingverdrag heeft, met Malta, dat afhankelijk is van ratificatie door Nederland, en dat het streven is om soortgelijke verdragen «stilzwijgend» te laten goedkeuren, gezien de fiscale autonomie van Curaçao en het vermogen om zelf te onderhandelen;\nverzoekt de Koninkrijksregering, de Rijksministerraad (RMR) om bij belastingverdragen die door Curaçao worden onderhandeld en voldoen aan alle internationale standaarden, alvorens ze in behandeling te nemen en vragenrondes in te lassen voor goedkeuring, in lijn met de fiscale autonomie en het onderhandelingsvermogen van Curaçao, in overleg te treden met Curaçao om te faciliteren dat belastingverdragen van Curaçao op passende wijze en zonder onnodige belemmeringen worden geratificeerd,\nen gaat over tot de orde van de dag.\nMercelina",
  "content_char_count": 1830,
  "source": {
    "document_id": "37b997ae-7502-44ac-a89b-b742d31044f8",
    "document_nummer": "2024D23160",
    "document_soort": "Motie",
    "publication_id": "6e2af9b9-f541-42be-9579-3bde409b44f8",
    "publication_content_type": "application/xml",
    "publication_length": 3231,
    "cached": false,
    "binary_path": "bronmateriaal-onbewerkt\\cache\\document_publications\\6e2af9b9-f541-42be-9579-3bde409b44f8.xml"
  },
  "issues": []
}
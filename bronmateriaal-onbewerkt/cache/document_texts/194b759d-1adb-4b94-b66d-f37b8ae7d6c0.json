{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n19 637\nVreemdelingenbeleid\nNr.\n3482\nMOTIE VAN HET LID CEDER\nVoorgesteld\n2 oktober 2025\nDe Kamer,\ngehoord de beraadslaging,\noverwegende dat asielprocedures jarenlang kunnen duren, onder andere door lange wachtlijsten bij de IND en het verder procederen van de Nederlandse Staat bij een gunstig besluit in het voordeel van een vluchtelingengezin;\noverwegende dat kinderen hierdoor geworteld raken in de Nederlandse samenleving en dat het zeer schadelijk voor hen is om hen daar vervolgens weer uit te halen;\noverwegende dat het uitzetten van gewortelde kinderen niet goed gaat en tevens Nederlandssprekende, goed opgeleide kinderen die de Nederlandse normen en waarden onderschrijven een grote bijdrage aan de personele tekorten kunnen leveren die in veel sectoren alleen maar zullen oplopen de komende jaren;\noverwegende dat er naast kinderen met een asielverleden ook veel schoolgaande kinderen zijn zonder asielverleden;\noverwegende dat dit dossier om de paar jaar een groot politiek punt wordt en zonder structurele oplossing weer een paar jaar vooruit wordt geschoven;\nverzoekt de regering het Vreemdelingenbesluit zo aan te passen dat een ambtshalve toets op artikel 8 EVRM bij minderjarigen verplicht wordt en daarin de belangen van het kind, waaronder geworteldheid in de Nederlandse samenleving, expliciet te wegen en deze ambtshalve toetsing uit te werken in de Vreemdelingencirculaire en de werkinstructie van de IND, waarin wordt uitgewerkt wat artikel 8 EVRM voor minderjarige kinderen betekent op een wijze dat een aanzuigende werking voorkomen wordt;\nverzoekt de regering tevens juridisch uit te werken dat perspectief op een positieve bijdrage aan de Nederlandse samenleving en krapteberoepen ook een overweging van toekenning zou kunnen zijn,\nen gaat over tot de orde van de dag.\nCeder",
  "content_char_count": 1871,
  "source": {
    "document_id": "5e3c1ab5-c2c4-4170-9344-7188cb781f09",
    "document_nummer": "2025D43161",
    "document_soort": "Motie",
    "publication_id": "194b759d-1adb-4b94-b66d-f37b8ae7d6c0",
    "publication_content_type": "application/xml",
    "publication_length": 5629,
    "cached": false,
    "binary_path": "bronmateriaal-onbewerkt\\cache\\document_publications\\194b759d-1adb-4b94-b66d-f37b8ae7d6c0.xml"
  },
  "issues": []
}
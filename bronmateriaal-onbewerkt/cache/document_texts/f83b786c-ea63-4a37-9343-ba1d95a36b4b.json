{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nXVII\nVaststelling van de begrotingsstaat van Buitenlandse Handel en Ontwikkelingshulp (XVII) voor het jaar 2025\nNr.\n25\nMOTIE VAN DE LEDEN KAMMINGA EN VAN DER PLAS\nVoorgesteld\n20 november 2024\nDe Kamer,\ngehoord de beraadslaging,\noverwegende dat een groot deel van onze welvaart komt door handel en export en het daarmee van groot belang is dat we Nederlandse bedrijven die in het buitenland willen ondernemen hierbij ondersteunen;\noverwegende dat dit nog belangrijker wordt, zeker nu landen als China, maar ook de VS, een steeds protectionistischere koers lijken te varen;\nconstaterende dat we in Nederland weliswaar exportbevorderende maatregelen hebben maar veel bedrijven, en dan met name het mkb, door de bomen het bos niet meer zien;\nconstaterende dat ondernemers geconfronteerd worden met veel complexe en verschillende regelgeving en er tevens een hoge verantwoordingsdruk is;\nverzoekt de regering inzichtelijk te maken welke maatregelen en initiatieven er zijn, wat de samenhang is, en met voorstellen te komen om de regel- en verantwoordingsdruk te verminderen,\nen gaat over tot de orde van de dag.\nKamminga\nVan der Plas",
  "content_char_count": 1206,
  "source": {
    "document_id": "de7dbba7-a2ab-4ad6-a5f9-e54826d43752",
    "document_nummer": "2024D45068",
    "document_soort": "Motie",
    "publication_id": "f83b786c-ea63-4a37-9343-ba1d95a36b4b",
    "publication_content_type": "application/xml",
    "publication_length": 2706,
    "cached": false,
    "binary_path": "bronmateriaal-onbewerkt\\cache\\document_publications\\f83b786c-ea63-4a37-9343-ba1d95a36b4b.xml"
  },
  "issues": []
}
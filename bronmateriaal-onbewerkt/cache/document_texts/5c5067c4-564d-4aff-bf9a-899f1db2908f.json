{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n28 089\nGezondheid en milieu\nNr.\n310\nMOTIE VAN HET LID ROODERKERK\nVoorgesteld\n28 mei 2024\nDe Kamer,\ngehoord de beraadslaging,\noverwegende het belang van het verduurzamen van Tata Steel en dat na de eerste fase van de verduurzaming ook een tweede fase, waarbij het gebruik van kolen moet worden beëindigd, zo snel mogelijk moet volgen;\noverwegende dat voor de elektriciteitsproductie per 2030 een productieverbod op basis van kolen geldt als stok achter de deur en dat de tijdige aankondiging hiervan in 2019 de Staat heeft behoed voor eventuele claims op nadeelcompensatie;\noverwegende dat dit laat zien dat verduurzaming gebaat is bij helder langetermijnbeleid, omdat het zekerheid geeft aan bedrijven en hun investeringen, aan de maatschappij en aan omwonenden die snakken naar een schone leefomgeving;\nverzoekt de regering om publiekrechtelijk te borgen dat het industrieel gebruik van kolen op termijn wordt beëindigd, zo snel mogelijk met de uitwerking hiervan te beginnen en de Kamer periodiek over de voortgang hiervan te informeren,\nen gaat over tot de orde van de dag.\nRooderkerk",
  "content_char_count": 1158,
  "source": {
    "document_id": "da4a7c2e-77f2-4607-be75-a07421dad829",
    "document_nummer": "2024D21692",
    "document_soort": "Motie",
    "publication_id": "5c5067c4-564d-4aff-bf9a-899f1db2908f",
    "publication_content_type": "application/xml",
    "publication_length": 2512,
    "cached": false,
    "binary_path": "bronmateriaal-onbewerkt\\cache\\document_publications\\5c5067c4-564d-4aff-bf9a-899f1db2908f.xml"
  },
  "issues": []
}
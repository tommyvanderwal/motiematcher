{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 305\nMobiliteitsbeleid\nNr.\n505\nMOTIE VAN HET LID VELTMAN\nVoorgesteld\n27 mei 2025\nDe Kamer,\ngehoord de beraadslaging,\noverwegende dat het drugsgebruik onder jongeren sterk aan het toenemen is;\nconstaterende dat de politie bij controles automobilisten geregeld betrapt op het rijden onder invloed van drugs en dat de laatste jaren het aantal verkeersdoden als gevolg van drank en drugs aanzienlijk is gestegen;\noverwegende dat gebruik van drugs in het verkeer leidt tot een verhoogde kans op ongevallen en slachtoffers in het verkeer;\noverwegende dat nog weinig onderzoek wordt gedaan naar verkeersonveiligheid als gevolg van drugs in het verkeer;\noverwegende dat een landelijke aanpak om gebruik van drugs in het verkeer tegen te gaan en daarmee het aantal verkeersslachtoffers als gevolg van drugs in het verkeer omlaag te brengen, vraagt om een combinatie van onderzoek, preventie, educatie en handhaving;\nverzoekt de regering te onderzoeken welke rol drugs in het verkeer spelen bij het toenemend aantal verkeersslachtoffers en ongevallen, en de Tweede Kamer hier zo spoedig mogelijk over te informeren,\nen gaat over tot de orde van de dag.\nVeltman",
  "content_char_count": 1223,
  "source": {
    "document_id": "d2e17939-e7ed-4127-83c2-1751d21e8133",
    "document_nummer": "2025D24531",
    "document_soort": "Motie",
    "publication_id": "19043ceb-e49b-46b7-9694-2b6b3fb3b779",
    "publication_content_type": "application/xml",
    "publication_length": 4834,
    "cached": false,
    "binary_path": "bronmateriaal-onbewerkt\\cache\\document_publications\\19043ceb-e49b-46b7-9694-2b6b3fb3b779.xml"
  },
  "issues": []
}
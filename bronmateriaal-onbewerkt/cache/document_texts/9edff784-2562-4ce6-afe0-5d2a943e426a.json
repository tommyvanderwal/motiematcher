{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n27 925\nBestrijding internationaal terrorisme\nNr.\n1004\nMOTIE VAN DE LEDEN NORDKAMP EN VAN BAARLE\nVoorgesteld\n15 mei 2025\nDe Kamer,\ngehoord de beraadslaging,\nconstaterende dat dit dossier al tien jaar voortduurt en de Minister reeds een viertal aanvullende onderzoeken heeft aangekondigd;\nconstaterende dat de commissie-Sorgdrager duidelijk is met haar conclusies over de wijze waarop het kabinet herhaaldelijk onjuist, onvolledig en ontijdig de Tweede Kamer heeft geïnformeerd over het type F-16-missies, het proces van wapeninzet en burgerslachtoffers;\noverwegende dat ministeriële verantwoordelijkheden niet voortdurend vooruitgeschoven mogen worden;\noverwegende dat een volwaardige en tijdige afronding van het Hawijadossier wenselijk is voor zowel de nabestaanden als onze mannen en vrouwen bij Defensie;\noverwegende dat het interne en externe onderzoek in combinatie met de oorspronkelijke en aangescherpte conclusies van de commissie-Sorgdrager voldoende zijn voor de afronding van het Hawijadossier;\nspreekt uit dat na oplevering van het interne onderzoek en het onderzoek van de commissie-Brouwer een politieke afronding met bijbehorende verantwoording gewenst is,\nen gaat over tot de orde van de dag.\nNordkamp\nVan Baarle",
  "content_char_count": 1299,
  "source": {
    "document_id": "dab3c785-d4b3-49c8-88c0-aef431d74ce6",
    "document_nummer": "2025D21806",
    "document_soort": "Motie",
    "publication_id": "9edff784-2562-4ce6-afe0-5d2a943e426a",
    "publication_content_type": "application/xml",
    "publication_length": 5091,
    "cached": false,
    "binary_path": "bronmateriaal-onbewerkt\\cache\\document_publications\\9edff784-2562-4ce6-afe0-5d2a943e426a.xml"
  },
  "issues": []
}
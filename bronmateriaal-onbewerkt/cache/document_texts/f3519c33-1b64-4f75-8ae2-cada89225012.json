{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n30 950\nRacisme en Discriminatie\nNr.\n489\nMOTIE VAN HET LID KOSTIĆ\nVoorgesteld\n23 september 2025\nDe Kamer,\ngehoord de beraadslaging,\nconstaterende dat antisemitisme een schadelijke vorm van discriminatie is die wereldwijd schade aanricht aan Joodse gemeenschappen en effectief bestreden moet worden;\noverwegende dat kritiek op de Israëlische staat geen antisemitisme is;\noverwegende dat het kabinet in de Strategie Bestrijding Antisemitisme expliciet de IHRA-definitie ondersteunt als een juridisch niet-bindende werkdefinitie en stelt: «bij het beoordelen van antisemitisme is onder andere deze definitie behulpzaam»;\noverwegende dat de huidige IHRA-definitie ruimte biedt om kritiek op het beleid van de Israëlische regering in te perken en te bestempelen als antisemitisme en die daarmee de vrijheid van meningsuiting beperkt;\nvoorts overwegende dat de Jerusalem Declaration on Antisemitism, opgesteld door de Israëlische historicus Alon Confino samen met honderden andere onderzoekers, een duidelijke en politiek neutrale leidraad biedt voor het onderscheid tussen antisemitisme en kritiek op Israël;\nverzoekt de regering:\n–\nin de uitvoering van de Strategie Bestrijding Antisemitisme uit te gaan van een werkdefinitie van «antisemitisme» die in lijn is met internationaal recht en mensenrechten en duidelijk onderscheid maakt tussen antisemitisme en kritiek op Israël,\n–\ndaarbij als juridisch niet-bindende werkdefinitie de Jerusalem Declaration on Antisemitism te verkennen, hierover in gesprek te gaan met wetenschappers op het gebied van antisemitisme en diverse Joodse groepen, zoals Een Ander Joods Geluid, en zo snel mogelijk hierover terug te koppelen aan de Kamer,\nen gaat over tot de orde van de dag.\nKostić",
  "content_char_count": 1790,
  "source": {
    "document_id": "cce2dd74-8d91-4c05-a6fa-1c6642d01222",
    "document_nummer": "2025D41261",
    "document_soort": "Motie",
    "publication_id": "f3519c33-1b64-4f75-8ae2-cada89225012",
    "publication_content_type": "application/xml",
    "publication_length": 5869,
    "cached": false,
    "binary_path": "bronmateriaal-onbewerkt\\cache\\document_publications\\f3519c33-1b64-4f75-8ae2-cada89225012.xml"
  },
  "issues": []
}
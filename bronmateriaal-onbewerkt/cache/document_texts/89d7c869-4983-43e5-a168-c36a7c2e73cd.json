{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n29 477\nGeneesmiddelenbeleid\nNr.\n929\nMOTIE VAN DE LEDEN DANIËLLE JANSEN EN TIELEN\nVoorgesteld\n19 maart 2025\nDe Kamer,\ngehoord de beraadslaging,\nconstaterende dat dure medicijnen vaak in hoge doseringen worden voorgeschreven, mede omdat farmaceuten in hun eigen onderzoek standaard een relatief hoge dosis hanteren om zo gunstig mogelijke resultaten te verkrijgen;\noverwegende dat lagere doseringen of minder frequente toediening in veel gevallen even effectief kunnen zijn, en dat datagedreven onderzoek hiernaar kan leiden tot aanzienlijke besparingen en minder bijwerkingen voor patiënten;\nconstaterende dat medische centra momenteel zelf onderzoek moeten doen naar doelmatig gebruik van dure geneesmiddelen, maar dat de financiering hiervan een belemmering vormt;\noverwegende dat de besparingen die voortkomen uit doelmatiger medicijngebruik ingezet kunnen worden voor nieuw en verder onderzoek;\nconstaterende dat het kabinet destijds heeft geconcludeerd geen fonds te willen dat van bovenaf geneesmiddelontwikkelingstrajecten financiert, maar wel expertise wil ontsluiten en verbinden;\nverzoekt de regering om, in het licht van de huidige zorgkosten en de noodzaak van doelmatiger medicijngebruik, opnieuw te onderzoeken hoe besparingen uit doelmatigheidsonderzoek opnieuw geïnvesteerd kunnen worden in verder onderzoek naar efficiënter medicijngebruik,\nen gaat over tot de orde van de dag.\nDaniëlle Jansen\nTielen",
  "content_char_count": 1487,
  "source": {
    "document_id": "f62ae686-07b4-4e95-aa29-ffaa8fbb5faf",
    "document_nummer": "2025D11761",
    "document_soort": "Motie",
    "publication_id": "89d7c869-4983-43e5-a168-c36a7c2e73cd",
    "publication_content_type": "application/xml",
    "publication_length": 2958,
    "cached": false,
    "binary_path": "bronmateriaal-onbewerkt\\cache\\document_publications\\89d7c869-4983-43e5-a168-c36a7c2e73cd.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 327\nVaststelling van het nieuwe Wetboek van Strafvordering (Wetboek van Strafvordering)\nNr.\n67\nMOTIE VAN HET LID KOOPS\nVoorgesteld\n19 maart 2025\nDe Kamer,\ngehoord de beraadslaging,\nconstaterende dat in het wetsvoorstel verscheidene bevoegdheden worden toegekend aan de «voorzitter», om ervoor te zorgen dat het strafproces efficiënt blijft verlopen en om regie te houden, ofwel om vorm te geven aan de gewenste beweging naar voren;\noverwegende dat dit naar verwachting alleen efficiënt werkt als iedere strafzaak een duidelijke probleemeigenaar heeft die de regie houdt over het verloop van de strafzaak en die ook toegankelijk is voor alle procespartijen;\nconstaterende dat de rechtbank Rotterdam gaat experimenteren met een zaaksgebonden strafrechter en gerechtsjurist, waarbij een strafzaak bij binnenkomst in de rechtbank in een zo vroeg mogelijk stadium wordt gekoppeld aan een koppel bestaande uit een strafrechter en gerechtsjurist dat de regie voert over de zaak en in contact staat met de andere procespartijen;\nverzoekt de regering in overleg te treden met de Raad voor de rechtspraak om te kijken welke lessen uit dit experiment kunnen worden getrokken en om de resultaten van dit experiment landelijk als vast beleid te laten implementeren indien de ervaringen in Rotterdam positief zijn,\nen gaat over tot de orde van de dag.\nKoops",
  "content_char_count": 1417,
  "source": {
    "document_id": "ae499c2b-91e1-4582-b8c2-d0a4a4d8bd14",
    "document_nummer": "2025D11867",
    "document_soort": "Motie",
    "publication_id": "d57ddf9f-5f5e-4d06-b326-e0158fddbc1b",
    "publication_content_type": "application/xml",
    "publication_length": 2772,
    "cached": false,
    "binary_path": "bronmateriaal-onbewerkt\\cache\\document_publications\\d57ddf9f-5f5e-4d06-b326-e0158fddbc1b.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 839\nJeugdzorg\nNr.\n1053\nMOTIE VAN DE LEDEN BRUYNING EN CEDER\nVoorgesteld\n19 december 2024\nDe Kamer,\ngehoord de beraadslaging,\nconstaterende dat meer dan vijftien partijen een brandbrief hebben gestuurd naar Minister-President Schoof, omdat zij de zorgen onderschrijven van kinderrechter en docent aan de universiteit Groningen, Tromp, en de Kinderombudsvrouw, Kalverboer, geuit in het artikel «De kinderrechter heeft tien minuten om het kind van ouders in een scheidingszaak aan te horen» van 16 juli jongstleden in het NRC met betrekking tot het kindverhoor;\nconstaterende dat binnen de rechtspraak wordt gesteld dat deze veiligheid van kinderen wordt gewaarborgd door het kindgesprek te houden in een daarvoor geschikte werk- en/of spreekkamer of een zittingszaal, indien een kindvriendelijke ruimte om bouwtechnische of logistieke redenen niet beschikbaar is;\nconstaterende dat dit niet in alle gevallen gebeurt en kinderen nog steeds vlak voor zitting worden gehoord in een niet-pedagogische omgeving;\nverzoekt de regering in gesprek te gaan met de rechtspraak om er gezamenlijk zorg voor te dragen dat kinderen in kindvriendelijke ruimtes worden gehoord en in een pedagogische omgeving waar voldoende tijd wordt genomen voor een kind, en de Kamer te informeren over de wijze waarop dit in alle rechtbanken geregeld kan worden,\nen gaat over tot de orde van de dag.\nBruyning\nCeder",
  "content_char_count": 1456,
  "source": {
    "document_id": "2c324041-349e-4205-adfc-738958d5fb3b",
    "document_nummer": "2024D51473",
    "document_soort": "Motie",
    "publication_id": "07f8476c-e5ac-4f51-9619-b97bb4c4b343",
    "publication_content_type": "application/xml",
    "publication_length": 2884,
    "cached": false,
    "binary_path": "bronmateriaal-onbewerkt\\cache\\document_publications\\07f8476c-e5ac-4f51-9619-b97bb4c4b343.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n26 643\nInformatie- en communicatietechnologie (ICT)\nNr.\n1157\nMOTIE VAN DE LEDEN KATHMANN EN SIX DIJKSTRA\nVoorgesteld tijdens het Notaoverleg van\n22 april 2024\nDe Kamer,\ngehoord de beraadslaging,\nconstaterende dat overheden nog altijd algoritmes gebruiken om mensen te selecteren voor fraudecontroles op basis van risico-indicatoren;\nconstaterende dat uit artikelen 3.45 en 6.23 van de Algemene wet bestuursrecht reeds volgt dat mensen actief gewezen moeten worden op de mogelijkheid om bezwaar te maken tegen een overheidsbesluit, maar dit niet geldt voor de selectieprocedures op basis waarvan brieven en beschikkingen verstuurd worden;\noverwegende dat het beschermen van grondrechten een proactieve houding vereist van overheidsorganen om zo het risico op onterechte verdachtmakingen te mitigeren en mensen zo goed mogelijk in staat te stellen zich te beroepen op hun rechten;\nverzoekt de regering om de verplichting te onderzoeken dat onder elke brief en beschikking met een nadelige werking voor burgers wordt vermeld of er een selectie heeft plaatsgevonden, daarbij duidelijk te maken welke selectiecriteria zijn gebruikt, rechters te verzoeken de rechtmatigheid van de selectie ambtshalve te toetsen;\nverzoekt de regering hierbij ook te onderzoeken hoe de vermelding van bezwaar- en klachtenprocedures in brieven en communicatie versterkt kan worden;\nverzoekt de regering bovendien dit onderzoek gezamenlijk met de Autoriteit Persoonsgegevens uit te voeren en te betrekken bij de consultatie van de wijziging van de Algemene wet bestuursrecht, en de Kamer vóór het zomerreces te informeren over de uitkomst,\nen gaat over tot de orde van de dag.\nKathmann\nSix Dijkstra",
  "content_char_count": 1743,
  "source": {
    "document_id": "fb8ed940-c18e-40eb-8ed0-23f1b2c73594",
    "document_nummer": "2024D16438",
    "document_soort": "Motie",
    "publication_id": "c23c3475-009e-47a8-a216-c792fdd68267",
    "publication_content_type": "application/xml",
    "publication_length": 3212,
    "cached": false,
    "binary_path": "bronmateriaal-onbewerkt\\cache\\document_publications\\c23c3475-009e-47a8-a216-c792fdd68267.xml"
  },
  "issues": []
}
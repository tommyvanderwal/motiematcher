{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 936\nLuchtvaartbeleid\nNr.\n1210\nMOTIE VAN DE LEDEN PETER DE GROOT EN PIERIK\nVoorgesteld\n19 februari 2025\nDe Kamer,\ngehoord de beraadslaging,\nconstaterende dat uit het in september gepresenteerde onderzoek van het Kennisinstituut voor Mobiliteitsbeleid naar de betekenis van luchtvrachtvervoer voor Nederland blijkt dat de rol van Schiphol als luchtvrachthub onder druk staat;\nconstaterende dat dit een direct effect heeft op de aan- en afvoer van onder andere hightechgoederen, componenten voor de industrie en tijdkritische medicijnen;\noverwegende dat de luchtvracht op Schiphol goed is voor 25% van de totale toegevoegde waarde van de luchthaven, terwijl vrachtvliegtuigen de afgelopen jaren maar 2,5% à 3% van het totaal aantal slots op Schiphol gebruikten;\noverwegende dat het voor vrachtvliegtuigen om uiteenlopende redenen moeilijk is om te voldoen aan de strenge slotregulering;\noverwegende dat de effecten van de krimp hard neerslaan op de absolute\nbeschikbaarheid van slots voor de vrachtsector;\noverwegende dat hierdoor activiteiten naar buitenlandse luchthavens als Luik en Brussel verplaatst worden en dit slecht is voor het vestigingsklimaat en de werkgelegenheid op en rond Schiphol;\nverzoekt de regering om er op korte termijn met Schiphol, de slotcoördinator en de luchtvaartsector voor te zorgen dat er meer mogelijkheden komen voor de slotcoördinator om luchtvracht als aanvullend criterium in de secundaire slotallocatiecriteria op te nemen, en de Kamer hierover voor het zomerreces een terugkoppeling te geven,\nen gaat over tot de orde van de dag.\nPeter de Groot\nPierik",
  "content_char_count": 1661,
  "source": {
    "document_id": "c766c28b-d189-47ca-8859-1127a7a79abd",
    "document_nummer": "2025D07064",
    "document_soort": "Motie",
    "publication_id": "4be29a2e-dcf3-4434-afd6-78aad4c78daf",
    "publication_content_type": "application/xml",
    "publication_length": 5626,
    "cached": false,
    "binary_path": "bronmateriaal-onbewerkt\\cache\\document_publications\\4be29a2e-dcf3-4434-afd6-78aad4c78daf.xml"
  },
  "issues": []
}
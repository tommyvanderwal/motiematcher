{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n26 643\nInformatie- en communicatietechnologie (ICT)\nNr.\n1186\nMOTIE VAN HET LID ZEEDIJK\nVoorgesteld\n11 juni 2024\nDe Kamer,\ngehoord de beraadslaging,\noverwegende dat kunstmatige intelligentie en andere datatoepassingen van toenemend belang zijn voor het oplossen van maatschappelijke uitdagingen, voor onze brede welvaart en voor de Nederlandse concurrentiepositie en strategische autonomie;\noverwegende dat de energieconsumptie en de aanspraak op het energienet van datacenters groeit;\noverwegende dat fotonicatechnologie een significante reductie van elektriciteitsverbruik van een datacenter kan opleveren, zeker als Nederland als eerste de productie van dergelijke nieuwe chips weet op te schalen;\noverwegende dat grote datacenters kunnen worden vervangen door kleinere datacenters en dataopslag in lokale apparaten, op te laden middels lokale groene energiebronnen, gebruikmakend van edgecomputingconcepten;\nverzoekt de regering uiterlijk Q4 2024 een visie op datacenters in Nederland te ontwikkelen met keuzescenario's voor verschillende bredewelvaartsafwegingen voor energieverbruik, netcongestie, ruimtegebruik en de digitaliseringsopgave, en daarin expliciet de routekaarten voor fototonica en edgecomputingtechnologie in Nederland mee te nemen,\nen gaat over tot de orde van de dag.\nZeedijk",
  "content_char_count": 1368,
  "source": {
    "document_id": "1705f30b-2352-4261-8654-75db8c947002",
    "document_nummer": "2024D24216",
    "document_soort": "Motie",
    "publication_id": "f7b51124-56a6-4c30-a52d-c844949a7ab2",
    "publication_content_type": "application/xml",
    "publication_length": 2742,
    "cached": false,
    "binary_path": "bronmateriaal-onbewerkt\\cache\\document_publications\\f7b51124-56a6-4c30-a52d-c844949a7ab2.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 410\nVII\nVaststelling van de begrotingsstaten van het Ministerie van Binnenlandse Zaken en Koninkrijksrelaties (VII) voor het jaar 2024\nNr.\n111\nMOTIE VAN DE LEDEN INGE VAN DIJK EN CHAKOR\nVoorgesteld\n17 april 2024\nDe Kamer,\ngehoord de beraadslaging,\nconstaterende dat decentrale politieke partijen een belangrijk onderdeel zijn van onze democratie, maar in tegenstelling tot landelijke lokale politieke partijen geen financiering ontvangen;\nconstaterende dat met de Wet op de politieke partijen er voorzien zal worden in deze financiering, maar dat deze niet voor 2026 in zal gaan;\noverwegende dat de regering heeft toegezegd voor de zomer van 2024 met een brief te komen waarin is uitgezocht of en hoe decentrale politieke partijen per 2025, mede ter voorbereiding op de gemeenteraadsverkiezingen van 2026, aanspraak kunnen maken op subsidiëring;\nverzoekt de regering subsidiëring voor decentrale politieke partijen per 2025 mogelijk te maken, vooruitlopend op de Wet op de politieke partijen, aangezien middelen reeds beschikbaar zijn;\nverzoekt de regering de Kamer daarbij eveneens te informeren over welke verplichtingen decentrale politieke partijen daarbij moeten aangaan rondom transparantie van financiën en kandidaatstellingsprocedures gedurende deze overbruggingsperiode;\nverzoekt de regering het kennispunt lokale politieke partijen en de VNG hierbij te betrekken,\nen gaat over tot de orde van de dag.\nInge van Dijk\nChakor",
  "content_char_count": 1505,
  "source": {
    "document_id": "2d8e262c-4d1e-40f2-ae99-2181622ccbd9",
    "document_nummer": "2024D15624",
    "document_soort": "Motie",
    "publication_id": "b6cdfe93-cc91-4a29-b915-fdf2ae831474",
    "publication_content_type": "application/xml",
    "publication_length": 3029,
    "cached": false,
    "binary_path": "bronmateriaal-onbewerkt\\cache\\document_publications\\b6cdfe93-cc91-4a29-b915-fdf2ae831474.xml"
  },
  "issues": []
}
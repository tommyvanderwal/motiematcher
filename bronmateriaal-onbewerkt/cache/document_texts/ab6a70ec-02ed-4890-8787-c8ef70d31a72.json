{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n19 637\nVreemdelingenbeleid\nNr.\n3329\nMOTIE VAN HET LID PODT\nVoorgesteld\n19 december 2024\nDe Kamer,\ngehoord de beraadslaging,\nconstaterende dat het kabinet voornemens is een tweetal wetsvoorstellen aan te bieden aan de Afdeling advisering van de Raad van State;\nconstaterende dat verschillende organisaties, waaronder de Raad voor de rechtspraak en de Nederlandse orde van advocaten, hebben aangegeven een onrealistische termijn te hebben gekregen om hun advies uit te brengen;\nconstaterende dat deze organisaties ook de zeer ongebruikelijke vraag hebben gekregen om de wetsvoorstellen vertrouwelijk te behandelen;\nconstaterende dat andere organisaties, zoals het COA en de Adviesraad Migratie, helemaal geen adviesvraag hebben gekregen;\noverwegende dat onzorgvuldige wetgevingsprocessen leiden tot slechte en onuitvoerbare wetgeving, die niet zal leiden tot de gewenste resultaten;\noverwegende dat de controlerende taak van de Kamer wordt gehinderd door de vertrouwelijkheid van de wetsvoorstellen, doordat het parlement geen inzage heeft in de gedane wijzigingen naar aanleiding van de adviezen;\nverzoekt het kabinet om de conceptvoorstellen zoals voorgelegd ter consultatie openbaar te maken;\nverzoekt het kabinet tevens om de conceptvoorstellen, als ze naar de Raad van State worden gestuurd, ook voor te leggen aan de organisaties die nog geen kans hebben gehad om te adviseren, waaronder het COA, de Adviesraad Migratie en VluchtelingenWerk Nederland,\nen gaat over tot de orde van de dag.\nPodt",
  "content_char_count": 1568,
  "source": {
    "document_id": "a1ec78e4-0336-4bb6-a2ee-9dc53370aeb5",
    "document_nummer": "2024D51543",
    "document_soort": "Motie",
    "publication_id": "ab6a70ec-02ed-4890-8787-c8ef70d31a72",
    "publication_content_type": "application/xml",
    "publication_length": 3005,
    "cached": false,
    "binary_path": "bronmateriaal-onbewerkt\\cache\\document_publications\\ab6a70ec-02ed-4890-8787-c8ef70d31a72.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n33 552\nSlachtofferbeleid\nNr.\n149\nMOTIE VAN DE LEDEN KOOPS EN KAHRAMAN\nVoorgesteld\n4 september 2025\nDe Kamer,\ngehoord de beraadslaging,\nconstaterende dat het besluit van 3 mei 2024, genoemd «Besluit geslachtsnaamswijziging nazaten van tot slaaf gemaakten en tijdelijke bekostiging», aan nakomelingen van tot slaaf gemaakten de mogelijkheid geeft om kosteloos hun achternaam te veranderen;\nconstaterende dat in Nederland meerdere bevolkingsgroepen (Arameeërs, Assyriërs, Chaldeeërs en Armenen) wonen die achternamen bezitten die in het verleden zijn opgelegd door de Turkse overheid;\nvan mening dat voor het aanpassen van achternamen in deze gevallen alleen administratiekosten in rekening gebracht mogen worden;\nverzoekt de regering om de regeling voor nazaten van tot slaaf gemaakten open te stellen voor die groepen Nederlandse ingezetenen wier achternaam is opgelegd door de Turkse overheid,\nen gaat over tot de orde van de dag.\nKoops\nKahraman",
  "content_char_count": 1016,
  "source": {
    "document_id": "3a9a9a40-383c-45df-8ff6-fa2c33e39c3d",
    "document_nummer": "2025D37155",
    "document_soort": "Motie",
    "publication_id": "e8bcc5b3-20cf-421b-b418-fd52b778e694",
    "publication_content_type": "application/xml",
    "publication_length": 4721,
    "cached": false,
    "binary_path": "bronmateriaal-onbewerkt\\cache\\document_publications\\e8bcc5b3-20cf-421b-b418-fd52b778e694.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n29 665\nEvaluatie Schipholbeleid\nNr.\n550\nMOTIE VAN HET LID BAUDET\nVoorgesteld\n24 april 2025\nDe Kamer,\ngehoord de beraadslaging,\nconstaterende dat de veronderstelde geluidshinder rondom Schiphol wordt bepaald op grond van veronderstelde decibellen in de open lucht;\noverwegende dat het overgrote deel van de mensen 's nachts toch echt binnenshuis verblijft, en vrijwel iedereen in elk geval binnenshuis slaapt;\noverwegende dat veronderstelde nachtelijke geluidshinder dus evident betrekking zou moeten hebben op geluidshinder die mensen binnenshuis ervaren, en nadrukkelijk níét op eventuele geluidsaanwezigheid in de open lucht;\noverwegende dat deze evidente gevolgtrekking dan ook terecht wordt onderkend bij het bepalen van de veronderstelde geluidshinder van treinen, die immers wordt gebaseerd op verwachte trillingen en decibellen die binnenshuis worden ervaren;\nverzoekt de regering eenzelfde logica toe te passen voor de bepaling van nachtelijke geluidsoverlast rondom Schiphol en dus te stoppen met «in de open lucht» als uitgangspunt te nemen voor de te stellen kaders aan nachtvluchten, en in plaats daarvan de geluidshinder binnenshuis als uitgangspunt te nemen,\nen gaat over tot de orde van de dag.\nBaudet",
  "content_char_count": 1287,
  "source": {
    "document_id": "d215af0a-33d2-4615-aac9-10cc72a24143",
    "document_nummer": "2025D18827",
    "document_soort": "Motie",
    "publication_id": "97714272-968c-4662-bf60-6a1ce4a6d860",
    "publication_content_type": "application/xml",
    "publication_length": 5000,
    "cached": false,
    "binary_path": "bronmateriaal-onbewerkt\\cache\\document_publications\\97714272-968c-4662-bf60-6a1ce4a6d860.xml"
  },
  "issues": []
}
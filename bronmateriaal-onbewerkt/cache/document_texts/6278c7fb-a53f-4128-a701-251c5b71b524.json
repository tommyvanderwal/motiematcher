{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n29 240\nVeiligheid op school\nNr.\n147\nMOTIE VAN HET LID SOEPBOER\nVoorgesteld\n12 juni 2024\nDe Kamer,\ngehoord de beraadslaging,\nconstaterende dat uit cijfers van de onderwijsinspectie blijkt dat zowel de frequentie als de ernst van meldingen van incidenten van geweld, criminaliteit en onveiligheid op middelbare scholen explosief is toegenomen;\nconstaterende dat bij het Openbaar Ministerie de instroom van misdrijven door minderjarigen sinds 2022 juist afneemt en dat daar dus een ander beeld leeft;\nconstaterende dat de Minister tijdens het mondelinge vragenmoment van 4 juni 2024 aangaf een bredere maatschappelijke trend te zien als oorzaak voor de toegenomen onveiligheid op scholen;\noverwegende dat daarom een interdepartementale aanpak noodzakelijk is;\nverzoekt de Minister, in samenwerking met andere ministeries, zo snel als mogelijk en bij voorkeur voor aanvang van het nieuwe schooljaar in gesprek te gaan met scholen, jeugdofficieren, initiatiefnemers van de interventies zoals de WIJschool, de jongerenrechtbank, en andere belangrijke partners om te komen tot een zo duidelijk en congruent mogelijk beeld van de problematiek en effectieve aanpakken daarvan;\nverzoekt de Minister, in samenwerking met andere ministeries, om op basis van dit beeld uiterlijk begin 2025 te komen tot een concreet pakket van bewezen effectieve maatregelen om onveiligheid in en rond scholen aan te pakken,\nen gaat over tot de orde van de dag.\nSoepboer",
  "content_char_count": 1511,
  "source": {
    "document_id": "7464f3a8-a4b4-46bb-8250-f59c4d4b70fb",
    "document_nummer": "2024D24319",
    "document_soort": "Motie",
    "publication_id": "6278c7fb-a53f-4128-a701-251c5b71b524",
    "publication_content_type": "application/xml",
    "publication_length": 2907,
    "cached": false,
    "binary_path": "bronmateriaal-onbewerkt\\cache\\document_publications\\6278c7fb-a53f-4128-a701-251c5b71b524.xml"
  },
  "issues": []
}
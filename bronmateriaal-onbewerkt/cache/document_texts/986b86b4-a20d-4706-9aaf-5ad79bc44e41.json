{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nXIV\nVaststelling van de begrotingsstaten van het Ministerie van Landbouw, Visserij, Voedselzekerheid en Natuur (XIV) en het Diergezondheidsfonds (F) voor het jaar 2025\nNr.\n54\nMOTIE VAN HET LID KOSTIC\nVoorgesteld\n17 oktober 2024\nDe Kamer,\ngehoord de beraadslaging,\nconstaterende dat het Dolfinarium onlangs uit de Europese branchevereniging voor dolfinaria en aquaria is gezet, omdat ze niet voldoen aan de regels;\nconstaterende dat het Dolfinarium nog altijd weigert om af te zien van de verkoop van dolfijnen en zeeleeuwen aan een pretpark in China, ondanks een breed gesteunde motie in de Tweede Kamer;\nconstaterende dat het Dolfinarium telkens weer de afspraken die met het ministerie zijn gemaakt niet nakomt, zoals eerder dit jaar bleek uit onderzoek van EenVandaag;\noverwegende dat de oud-minister aangaf het «kwalijk» te vinden dat het Dolfinarium zich niet aan de afspraken houdt en stelde dat het Dolfinarium eigenlijk zou moeten sluiten;\noverwegende dat een steeds langere lijst aan landen een verbod heeft op het fokken en in gevangenschap houden van dolfijnen;\noverwegende dat het gebruik van wilde dieren in circussen al sinds 2015 verboden is, maar het Dolfinarium nog steeds wilde dieren gebruikt voor trucjes en shows;\nverzoekt de regering verschillende mogelijke scenario's te onderzoeken voor de mogelijkheden voor het uitfaseren van het houden van dolfijnen voor het vermaak van mensen, en de Kamer hierover medio 2025 te informeren, zodat de Kamer kan beslissen daar wel of niet iets mee te doen,\nen gaat over tot de orde van de dag.\nKostić",
  "content_char_count": 1638,
  "source": {
    "document_id": "02b784ce-2b7a-497e-af5b-fb9939940420",
    "document_nummer": "2024D39269",
    "document_soort": "Motie",
    "publication_id": "986b86b4-a20d-4706-9aaf-5ad79bc44e41",
    "publication_content_type": "application/xml",
    "publication_length": 3110,
    "cached": false,
    "binary_path": "bronmateriaal-onbewerkt\\cache\\document_publications\\986b86b4-a20d-4706-9aaf-5ad79bc44e41.xml"
  },
  "issues": []
}
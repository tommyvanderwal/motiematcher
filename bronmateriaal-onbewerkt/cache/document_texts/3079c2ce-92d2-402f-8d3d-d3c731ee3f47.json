{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n35 746\nWijziging van de Wet dieren in verband met actualisering van de diergezondheidsregels en enkele technische aanpassingen\nNr.\n22\nMOTIE VAN HET LID FLACH\nVoorgesteld tijdens het Wetgevingsoverleg van\n11 maart 2024\nDe Kamer,\ngehoord de beraadslaging,\nconstaterende dat de regering in de bijlage bij de Kamerbrief «Voorgenomen invulling regelgeving dierwaardige veehouderij» indicatieve jaartallen noemt bij de tweede set maatregelen, ook voor de korte termijn;\noverwegende dat het noemen van jaartallen niet relevant is, omdat het aan het volgende kabinet is om hier besluiten over te nemen;\noverwegende dat er geen geld beschikbaar wordt gesteld voor noodzakelijk flankerend beleid;\noverwegende dat de maatregelen die de Minister voor 2026 of 2028 in gedachten heeft, leiden tot substantieel inkomensverlies voor ondernemers;\noverwegende dat het noemen van jaartallen een ongewenste externe werking kan hebben richting marktpartijen;\nvan mening dat het van belang is dat aan de convenantstafel afspraken gemaakt worden over de maatregelen en bijbehorende jaartallen;\nverzoekt de regering de genoemde jaartallen voor maatregelen in de tweede set maatregelen die voor 2030 ingevoerd zouden kunnen worden, maar wel aanzienlijke financiële impact hebben, door te strepen en de vaststelling van deze maatregelen en jaartallen over te laten aan het volgende kabinet,\nen gaat over tot de orde van de dag.\nFlach",
  "content_char_count": 1478,
  "source": {
    "document_id": "de3fe904-2bb8-4d04-ab64-49883b00357e",
    "document_nummer": "2024D09132",
    "document_soort": "Motie",
    "publication_id": "3079c2ce-92d2-402f-8d3d-d3c731ee3f47",
    "publication_content_type": "application/xml",
    "publication_length": 2895,
    "cached": false,
    "binary_path": "bronmateriaal-onbewerkt\\cache\\document_publications\\3079c2ce-92d2-402f-8d3d-d3c731ee3f47.xml"
  },
  "issues": []
}
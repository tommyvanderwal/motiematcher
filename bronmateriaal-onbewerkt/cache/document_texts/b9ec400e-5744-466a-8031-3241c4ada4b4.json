{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n36 225\nRegels omtrent gegevensverwerking in de persoonsgerichte aanpak van radicalisering en terroristische activiteiten (Wet gegevensverwerking persoonsgerichte aanpak radicalisering en terroristische activiteiten)\nNr.\n22\nMOTIE VAN HET LID MUTLUER C.S.\nVoorgesteld\n21 maart 2024\nDe Kamer,\ngehoord de beraadslaging,\noverwegende dat lokale casusoverleggen al vele jaren een onderdeel van de nationale aanpak van radicalisering en terrorisme zijn;\noverwegende dat het voorliggend wetsvoorstel de huidige praktijk van de casusoverleggen ongewijzigd laat;\noverwegende dat bij deze casusoverleggen gevoelige persoonsgegevens worden verwerkt en dat de uitkomsten gevolgen voor de desbetreffende persoon kunnen hebben;\nvan mening dat onderzocht dient te worden in hoeverre de bestaande praktijk van lokale casusoverleggen effectief bijdraagt aan de bestrijding van radicalisering en terroristische activiteiten en waar verbetering mogelijk is;\nvan mening dat een dergelijk onderzoek daarbij ook moet betrekken welke doelgroepen wel dan wel niet in beeld komen, welke criteria gehanteerd worden om iemand in beeld bij een casusoverleg te brengen en of daarbij etniciteit of ras een rol spelen;\nverzoekt de regering een dergelijk onafhankelijk onderzoek te laten houden en de Kamer over de uitkomsten daarvan te informeren,\nen gaat over tot de orde van de dag.\nMutluer\nKathmann\nEl Abassi",
  "content_char_count": 1449,
  "source": {
    "document_id": "84e306c5-a0c0-411a-a5b9-2fd4a3deae1e",
    "document_nummer": "2024D11020",
    "document_soort": "Motie",
    "publication_id": "b9ec400e-5744-466a-8031-3241c4ada4b4",
    "publication_content_type": "application/xml",
    "publication_length": 2937,
    "cached": false,
    "binary_path": "bronmateriaal-onbewerkt\\cache\\document_publications\\b9ec400e-5744-466a-8031-3241c4ada4b4.xml"
  },
  "issues": []
}
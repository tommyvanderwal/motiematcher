{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n19 637\nVreemdelingenbeleid\nNr.\n3440\nMOTIE VAN HET LID PODT\nVoorgesteld\n3 juli 2025\nDe Kamer,\ngehoord de beraadslaging,\nconstaterende dat de huidige manier waarop migratie wordt geregeld is vastgelopen, waardoor de afgelopen tien jaar meer dan 35.000 mensen zijn verdronken in de Middellandse Zee, de meest kwetsbare vluchtelingen vaak achterblijven en Nederland en Europa nauwelijks grip hebben op wie er naar ons continent reizen;\noverwegende dat een nieuwe, toekomstbestendige migratieaanpak zou moeten inzetten op opvang en procedures buiten Europa, het uitbreiden van hervestiging en andere veilige en legale migratieroutes, bijvoorbeeld via arbeidsvisa;\noverwegende dat zo'n aanpak alleen kans van slagen heeft als landen van bestemming, herkomst en doorreis hier samen aan werken;\noverwegende dat er al veel onderzoek beschikbaar is over hoe zo'n nieuwe benadering vorm kan krijgen;\nverzoekt het kabinet het Instituut Clingendael te vragen een rapport op te stellen over de mogelijkheden voor zo'n nieuwe migratieaanpak, de dilemma's die daarbij spelen, de stappen die nodig zijn om dit te realiseren, de gevolgen voor de verdragen en de randvoorwaarden die nodig zijn om het recht op bescherming te waarborgen en het beleid uitvoerbaar, menselijk en beheersbaar te houden,\nen gaat over tot de orde van de dag.\nPodt",
  "content_char_count": 1392,
  "source": {
    "document_id": "ea128ac3-17ff-44f3-ad79-ce900c6262eb",
    "document_nummer": "2025D32034",
    "document_soort": "Motie",
    "publication_id": "3f4231f3-8c6e-49ab-82b4-29db405f4aa1",
    "publication_content_type": "application/xml",
    "publication_length": 5181,
    "cached": false,
    "binary_path": "bronmateriaal-onbewerkt\\cache\\document_publications\\3f4231f3-8c6e-49ab-82b4-29db405f4aa1.xml"
  },
  "issues": []
}
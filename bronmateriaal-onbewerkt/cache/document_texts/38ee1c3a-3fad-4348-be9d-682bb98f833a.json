{
  "content": "Vergaderjaar 2025-2026\nTweede Kamer der Staten-Generaal\n2\nKamerstukken\n32 852\nGrondstoffenvoorzieningszekerheid\nNr.\n390\nMOTIE VAN DE LEDEN KOSTIĆ EN BAMENGA\nVoorgesteld\n2 oktober 2025\nDe Kamer,\ngehoord de beraadslaging,\noverwegende dat de Plastic Tafel op zoek moest naar een alternatief voor de plastic-heffing van 567 miljoen op producenten, maar daar niet in is geslaagd;\noverwegende dat het kabinet de 567 miljoen nu wil ophalen via een verhoging van de CO2-heffing en de afvalstoffenbelasting;\noverwegende dat met deze heffing de belasting voor een groot deel op het bordje van de Nederlandse burger, het mkb en de recyclers komt te liggen;\noverwegende dat het daarmee geen duurzaamheidsmaatregel is, maar een platte belasting die circulariteit zelfs in de weg zit en het draagvlak voor afvalscheiding en recycling ondermijnt;\noverwegende dat Nederland jaarlijks een plasticafdracht aan de EU doet en dat uit de algemene middelen financiert, en dat het daarmee eigenlijk een fossiele plasticsubsidie is;\noverwegende dat buurlanden zoals Frankrijk en Duitsland de plasticafdracht verhalen op plasticproducenten en daarmee laten zien dat het anders kan;\nverzoekt de regering de 567 miljoen niet enkel bij de afvalsector te heffen, maar om deze opgave te verdelen over de gehele keten;\nverzoekt de regering de plasticafdracht op producenten te verhalen, zodat de plastic-heffing deels afgedekt wordt en de vervuiler betaalt,\nen gaat over tot de orde van de dag.\nKostić\nBamenga",
  "content_char_count": 1478,
  "source": {
    "document_id": "86afbc4c-64a3-47ff-bb5d-782bece9fe1f",
    "document_nummer": "2025D42998",
    "document_soort": "Motie",
    "publication_id": "38ee1c3a-3fad-4348-be9d-682bb98f833a",
    "publication_content_type": "application/xml",
    "publication_length": 5423,
    "cached": false,
    "binary_path": "bronmateriaal-onbewerkt\\cache\\document_publications\\38ee1c3a-3fad-4348-be9d-682bb98f833a.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 512\nWijziging van de Algemene wet bestuursrecht, de Huisvestingswet 2014, de Omgevingswet, de Wet maatschappelijke ondersteuning 2015 en de Woningwet in verband met de versterking van de regie op de volkshuisvesting en met het oog op enkele andere met de volkshuisvesting samenhangende maatregelen (Wet versterking regie volkshuisvesting)\nNr.\n88\nMOTIE VAN HET LID EL ABASSI\nVoorgesteld\n25 juni 2025\nDe Kamer,\ngehoord de beraadslaging,\nconstaterende dat het rijksbeleid inzet op een verdeling van de woningbouw naar prijssegment, waarbij twee derde van de nieuwbouw betaalbaar moet zijn, waaronder 30% sociale huur;\noverwegende dat deze verdeling uitsluitend gebaseerd is op aantallen woningen en niet op het totale woonoppervlak per segment;\noverwegende dat sociale huurwoningen gemiddeld kleiner zijn dan woningen in het middensegment en dure segment, waardoor de beoogde verdeling feitelijk kan doorslaan ten gunste van grotere en duurdere woningen;\nvan mening dat een eerlijke en evenwichtige woningbouwverdeling niet alleen naar aantal, maar ook naar woonoppervlak per segment moet worden gewogen;\nverzoekt de regering om te onderzoeken hoe in woningbouwprogrammering naast het aantal woningen per segment ook het bijbehorende woonoppervlak per segment kan worden meegenomen als sturingsinstrument,\nen gaat over tot de orde van de dag.\nEl Abassi",
  "content_char_count": 1423,
  "source": {
    "document_id": "ad8748cc-e1db-4fae-89c4-b89f061115fb",
    "document_nummer": "2025D30048",
    "document_soort": "Motie",
    "publication_id": "8a13ca96-7a21-4081-be8d-350bbb00b2be",
    "publication_content_type": "application/xml",
    "publication_length": 5548,
    "cached": false,
    "binary_path": "bronmateriaal-onbewerkt\\cache\\document_publications\\8a13ca96-7a21-4081-be8d-350bbb00b2be.xml"
  },
  "issues": []
}
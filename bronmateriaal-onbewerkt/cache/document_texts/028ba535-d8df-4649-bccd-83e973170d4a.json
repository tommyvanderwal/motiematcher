{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 547\nWijziging van het Wetboek van Strafrecht en het Wetboek van Strafrecht BES en andere wetten in verband met de modernisering van de strafbaarstelling van mensenhandel en de introductie van de zelfstandige strafbaarstelling van ernstige benadeling en van voordeeltrekking (Wet modernisering en uitbreiding strafbaarstelling mensenhandel)\nNr.\n31\nMOTIE VAN DE LEDEN BOOMSMA EN VAN NISPEN\nVoorgesteld\n5 juni 2025\nDe Kamer,\ngehoord de beraadslaging,\nconstaterende dat uit het onderzoek van de Nationaal Rapporteur blijkt dat controles op arbeidsuitbuiting vaak via administratieve checks plaatsvinden, terwijl bedrijven op papier veelal voldoen aan de regels;\noverwegende dat dit leidt tot een papieren werkelijkheid waarin ernstige misstanden in de praktijk vaak buiten beeld blijven;\noverwegende dat het huidige opsporingsteam van de Nederlandse Arbeidsinspectie jaarlijks slechts enkele zaken behandelt, ondanks dat de capaciteit van de afdeling arbeidsuitbuiting is uitgebreid;\nverzoekt de regering de Nederlandse Arbeidsinspectie aan te moedigen om:\n–\naanzienlijk meer fysieke, niet-aangekondigde werkplekcontroles te verrichten bij vermoedens van arbeidsuitbuiting;\n–\nsystematisch in gesprek te gaan met mogelijke slachtoffers op de werkvloer en bij huisvesting;\n–\nde controlepraktijk te verschuiven van administratieve afvinking naar daadwerkelijke signalering van misstanden in de praktijk,\nen gaat over tot de orde van de dag.\nBoomsma\nVan Nispen",
  "content_char_count": 1526,
  "source": {
    "document_id": "423d5c35-fa80-4d9f-b03f-f0eddccc32fb",
    "document_nummer": "2025D26458",
    "document_soort": "Motie",
    "publication_id": "028ba535-d8df-4649-bccd-83e973170d4a",
    "publication_content_type": "application/xml",
    "publication_length": 6466,
    "cached": false,
    "binary_path": "bronmateriaal-onbewerkt\\cache\\document_publications\\028ba535-d8df-4649-bccd-83e973170d4a.xml"
  },
  "issues": []
}
{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n21 501\n-\n02\nRaad Algemene Zaken en Raad Buitenlandse Zaken\nNr.\n2904\nMOTIE VAN HET LID VAN HOUWELINGEN\nVoorgesteld\n23 mei 2024\nDe Kamer,\ngehoord de beraadslaging,\nconstaterende dat de Nederlandse regering meermaals heeft laten weten dat de oorlog in Oekraïne ook «onze oorlog» is;\nconstaterende dat de Nederlandse regering meermaals heeft laten weten dat, mocht Oekraïne deze oorlog verliezen, de gevolgen voor Nederland niet te overzien zijn;\nconstaterende dat de oorlog voor Oekraïne moeizaam verloopt;\nconstaterende dat veel militaire experts zelfs van mening zijn dat Oekraïne deze oorlog onmogelijk kan winnen;\nconstaterende dat Oekraïne een groot tekort heeft aan militairen;\nconstaterende dat president Macron al openlijk heeft gesproken over het sturen van NAVO-troepen naar Oekraïne;\nconstaterende dat Rusland te kennen heeft gegeven de NAVO als een oorlogvoerende partij te zullen gaan beschouwen zodra er NAVO-troepen in Oekraïne worden ingezet;\noverwegende dat dit zou kunnen betekenen dat Nederland in oorlog geraakt met Rusland;\noverwegende dat Rusland een kernmacht is en een directe oorlog tussen Nederland (of de NAVO) en Oekraïne dus de totale vernietiging van Nederland zou kunnen betekenen;\nconstaterende dat de Minister van Defensie twee weken geleden, gevraagd of Nederlandse soldaten wellicht ooit in Oekraïne ingezet zouden kunnen gaan worden, het volgende zei: «Op dit moment vraagt Oekraïne daar helemaal niet om»;\nverzoekt de regering geen Nederlandse gevechtseenheden (zoals infanterie, het Korps Mariniers of de Luchtmobiele Brigade) naar Oekraïne te sturen om mee te vechten in deze oorlog mocht Oekraïne daar in de toekomst wel om vragen,\nen gaat over tot de orde van de dag.\nVan Houwelingen",
  "content_char_count": 1792,
  "source": {
    "document_id": "146c3e5b-c3bd-433b-9781-60d979d0e5c3",
    "document_nummer": "2024D20956",
    "document_soort": "Motie",
    "publication_id": "34bceeef-38d5-456a-a093-841872cb23bc",
    "publication_content_type": "application/xml",
    "publication_length": 3320,
    "cached": false,
    "binary_path": "bronmateriaal-onbewerkt\\cache\\document_publications\\34bceeef-38d5-456a-a093-841872cb23bc.xml"
  },
  "issues": []
}
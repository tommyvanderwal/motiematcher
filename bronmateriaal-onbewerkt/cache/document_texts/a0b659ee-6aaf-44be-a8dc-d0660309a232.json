{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n21 501\n-\n02\nRaad Algemene Zaken en Raad Buitenlandse Zaken\nNr.\n3052\nMOTIE VAN DE LEDEN KAHRAMAN EN VAN CAMPEN\nVoorgesteld\n13 februari 2025\nDe Kamer,\ngehoord de beraadslaging,\noverwegende dat president Trump, voor gesproken te hebben met president Zelensky, contact heeft gehad met Vladimir Poetin over een bestand van de agressieoorlog van Rusland tegen Oekraïne;\noverwegende dat de Amerikaanse Minister van defensie, Pete Hegseth, heeft uitgesproken dat Oekraïne het door Rusland bezette grondgebied en zijn wens om lid te worden van de NAVO moet opgeven;\noverwegende dat dit zorgt voor een nieuwe realiteit waarbij nu meer dan ooit Oekraïne onverminderd gesteund moet worden;\nspreekt uit dat bij onderhandelingen niet gesproken mag worden over Oekraïne zonder Oekraïne, en niet over Europa zonder Europa;\nspreekt uit dat het kabinet moet inzetten op een actieve Nederlandse rol bij mogelijke aankomende onderhandelingen en de naoorlogse regelingen;\nverzoekt het kabinet op korte termijn, zoals bij de München Security Conference, proactief gesprekken aan te gaan met zowel Oekraïne, Verenigde Staten en andere (Europese) bondgenoten over de naoorlogse soevereiniteit en veiligheid van Oekraïne;\nverzoekt het kabinet Oekraïne zowel militair als niet-militair onverminderd te blijven steunen,\nen gaat over tot de orde van de dag.\nKahraman\nVan Campen",
  "content_char_count": 1420,
  "source": {
    "document_id": "5acabaf7-26eb-4738-99f7-82ef490ffc3f",
    "document_nummer": "2025D06291",
    "document_soort": "Motie",
    "publication_id": "a0b659ee-6aaf-44be-a8dc-d0660309a232",
    "publication_content_type": "application/xml",
    "publication_length": 2929,
    "cached": false,
    "binary_path": "bronmateriaal-onbewerkt\\cache\\document_publications\\a0b659ee-6aaf-44be-a8dc-d0660309a232.xml"
  },
  "issues": []
}
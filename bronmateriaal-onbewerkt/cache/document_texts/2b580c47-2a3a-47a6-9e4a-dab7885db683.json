{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 706\nWijziging van de Wet inkomstenbelasting 2001 om een tegenbewijsregeling te introduceren bij het bepalen van het belastbare inkomen uit sparen en beleggen (Wet tegenbewijsregeling box 3)\nNr.\n15\nMOTIE VAN HET LID VAN EIJK\nVoorgesteld\n5 juni 2025\nDe Kamer,\ngehoord de beraadslaging,\nconstaterende dat de regering voornemens is om per 1 januari 2028 een box 3-stelsel op basis van werkelijk rendement in te voeren;\noverwegende dat een dergelijke hervorming aanzienlijke eisen stelt aan de IT-capaciteit en uitvoering bij de Belastingdienst;\noverwegende dat het Informatievoorzieningsportfolio (IV-portfolio) van de Belastingdienst onder druk staat, scherpe keuzes in prioritering noodzakelijk zijn en het tempo van IT-projecten omhoog moet;\noverwegende dat verder uitstel van het nieuwe box 3-stelsel onacceptabel is, omdat de rekening van falend IT-beleid bij de overheid niet nogmaals bij de belastingbetaler kan worden neergelegd;\nverzoekt de regering het IV-portfolio van de Belastingdienst zodanig te prioriteren dat invoering van het box 3-stelsel op basis van werkelijk rendement per 1 januari 2028 wordt gerealiseerd, alles op alles te zetten om de voortgang van IT-projecten bij de Belastingdienst te versnellen, en de Kamer blijvend te informeren over de voortgang en eventuele knelpunten,\nen gaat over tot de orde van de dag.\nVan Eijk",
  "content_char_count": 1419,
  "source": {
    "document_id": "3da48521-c0af-41eb-9925-f51fd95caaef",
    "document_nummer": "2025D26364",
    "document_soort": "Motie",
    "publication_id": "2b580c47-2a3a-47a6-9e4a-dab7885db683",
    "publication_content_type": "application/xml",
    "publication_length": 5456,
    "cached": false,
    "binary_path": "bronmateriaal-onbewerkt\\cache\\document_publications\\2b580c47-2a3a-47a6-9e4a-dab7885db683.xml"
  },
  "issues": []
}
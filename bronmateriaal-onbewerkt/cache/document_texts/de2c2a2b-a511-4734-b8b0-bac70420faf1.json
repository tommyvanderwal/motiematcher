{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n34 682\nNationale Omgevingsvisie\nNr.\n199\nMOTIE VAN HET LID MOOIMAN\nVoorgesteld\n15 oktober 2024\nDe Kamer,\ngehoord de beraadslaging,\nconstaterende dat het kabinet inzet op voldoende woningbouwlocaties, waaronder een «straatje erbij», en dat het hierover via de Wet versterking regie volkshuisvesting afdwingbare afspraken wil maken;\nconstaterende dat het Planbureau voor de Leefomgeving heeft berekend dat er bij een «straatje erbij» van 49 woningen per kern (tot 200 meter buiten de bebouwde kom) 95.000 nieuwe woningen kunnen worden gerealiseerd;\nconstaterende dat uit de onderzoeken van het Planbureau voor de Leefomgeving en het Economisch Instituut voor de Bouw blijkt dat er potentieel nog ruimere mogelijkheden zijn waarbij meer woningen kunnen worden gerealiseerd;\noverwegende dat het, gelet op de enorme woningnood, wenselijk is om onderzoek te doen naar de effecten van specifieke varianten met grotere aantallen woningen die uitgezonderd kunnen worden van de Ladder voor duurzame verstedelijking;\noverwegende dat het bij de te maken keuzes van belang is om zo veel mogelijk informatie te hebben om tot een juiste afweging te komen;\nverzoekt de regering onderzoek te doen naar de effecten van specifieke varianten met grotere aantallen woningen die uitgezonderd kunnen worden van de Ladder voor duurzame verstedelijking, waarbij in ieder geval een variant wordt meegenomen die uitgaat van 100 woningen;\nverzoekt de regering zich in te spannen om de resultaten van dit onderzoek te delen met de Tweede Kamer, nog voor de behandeling van de Wet versterking regie volkshuisvesting,\nen gaat over tot de orde van de dag.\nMooiman",
  "content_char_count": 1701,
  "source": {
    "document_id": "9da0450c-a80c-4b80-b4e1-c947f5791348",
    "document_nummer": "2024D38727",
    "document_soort": "Motie",
    "publication_id": "de2c2a2b-a511-4734-b8b0-bac70420faf1",
    "publication_content_type": "application/xml",
    "publication_length": 3120,
    "cached": false,
    "binary_path": "bronmateriaal-onbewerkt\\cache\\document_publications\\de2c2a2b-a511-4734-b8b0-bac70420faf1.xml"
  },
  "issues": []
}
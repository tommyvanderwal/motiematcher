{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n32 847\nIntegrale visie op de woningmarkt\nNr.\n1308\nMOTIE VAN HET LID BECKERMAN\nVoorgesteld\n26 maart 2025\nDe Kamer,\ngehoord de beraadslaging,\nconstaterende dat shortstaycontracten juridisch zijn bedoeld voor vakantiewoningen en tijdelijke logies maar steeds vaker worden misbruikt voor reguliere verhuur, waardoor huurders geen recht hebben op huurbescherming, maximale huurprijzen of vaste contracten;\nconstaterende dat uit onderzoek blijkt dat het aanbod van shortstaywoningen met 45% is toegenomen sinds de inwerkingtreding van de Wet vaste huurcontracten, en dat verhuurders deze constructie gebruiken om hoofdprijzen te vragen en huurbescherming te ontwijken;\noverwegende dat dit leidt tot een dubbele vorm van uitsluiting, waarbij woningzoekenden zonder expatstatus uit de markt worden gedrukt, terwijl expats worden uitgebuit;\nverzoekt de regering om het gebruik van shortstaycontracten voor reguliere woonruimte wettelijk te beperken en heldere, afdwingbare criteria vast te leggen voor wat als «short stay» mag gelden,\nen gaat over tot de orde van de dag.\nBeckerman",
  "content_char_count": 1143,
  "source": {
    "document_id": "ea5bdf03-f5ec-4171-96b4-3db7df8779d7",
    "document_nummer": "2025D13176",
    "document_soort": "Motie",
    "publication_id": "93a04d22-546a-4985-b041-f38342b2638c",
    "publication_content_type": "application/xml",
    "publication_length": 2498,
    "cached": false,
    "binary_path": "bronmateriaal-onbewerkt\\cache\\document_publications\\93a04d22-546a-4985-b041-f38342b2638c.xml"
  },
  "issues": []
}
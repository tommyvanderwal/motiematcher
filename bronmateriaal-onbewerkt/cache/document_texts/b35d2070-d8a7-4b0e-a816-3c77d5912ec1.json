{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 600\nVIII\nVaststelling van de begrotingsstaten van het Ministerie van Onderwijs, Cultuur en Wetenschap (VIII) voor het jaar 2025\nNr.\n128\nMOTIE VAN HET LID SOEPBOER\nVoorgesteld tijdens het Wetgevingsoverleg van\n2 december 2024\nDe Kamer,\ngehoord de beraadslaging,\noverwegende dat een (extern) pluriform medialandschap essentieel is voor het functioneren van onze democratische rechtsstaat;\noverwegende dat, daar 70% van de journalisten er werkzaam is, private en commerciële aanbieders aan die pluriformiteit een onmisbare bijdrage leveren;\nconstaterende dat de voorgenomen uitbreiding bij de NPO van de online advertentiemogelijkheden de NPO tot een concurrent kan maken van de private en commerciële nieuwsaanbieders en het voortbestaan van deze aanbieders onder druk kan zetten;\nconstaterende dat deze uitbreiding daarmee ook de voor onze rechtsstaat essentiële pluriformiteit van het medialandschap onder druk zet;\nverzoekt de regering zo op te treden dat de Nederlandse Publieke Omroep een reclameluw bestel blijft en dat de online advertentieruimte ervan niet open wordt gesteld voor commerciële adverteerders,\nen gaat over tot de orde van de dag.\nSoepboer",
  "content_char_count": 1233,
  "source": {
    "document_id": "8a14f502-d963-4d38-a6e7-9213525e6e46",
    "document_nummer": "2024D47196",
    "document_soort": "Motie",
    "publication_id": "b35d2070-d8a7-4b0e-a816-3c77d5912ec1",
    "publication_content_type": "application/xml",
    "publication_length": 2667,
    "cached": false,
    "binary_path": "bronmateriaal-onbewerkt\\cache\\document_publications\\b35d2070-d8a7-4b0e-a816-3c77d5912ec1.xml"
  },
  "issues": []
}
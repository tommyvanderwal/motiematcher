{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n31 497\nPassend onderwijs\nNr.\n499\nMOTIE VAN HET LID SOEPBOER\nVoorgesteld\n2 juli 2025\nDe Kamer,\ngehoord de beraadslaging,\nconstaterende dat een gevolg van het streven naar inclusief onderwijs uiteindelijk zal zijn dat er steeds minder kinderen naar het speciaal onderwijs zullen gaan;\nconstaterende dat hierdoor de bekostiging van speciaal onderwijs noodzakelijkerwijs meer en meer zal verschralen, waardoor de continuïteit, toegankelijkheid en kwaliteit op termijn onder druk zullen komen te staan;\noverwegende dat ieder kind in Nederland recht heeft op toegankelijk en goed onderwijs, ook kinderen met speciale leerbehoeften;\noverwegende dat dit fundamentele recht te allen tijde geborgd moet blijven en niet mag worden uitgeruild voor een onderwijsvisie, hoe nobel ook;\noverwegende dat de Staatssecretaris tijdens het commissiedebat heeft aangegeven dat het Ministerie van OCW nog geen financiële maatregelen klaar heeft om de continuïteit, toegankelijkheid en kwaliteit van het gehele speciaal onderwijs op termijn te waarborgen;\nverzoekt de regering niet verder te gaan met het streven naar inclusief onderwijs zolang de continuïteit, toegankelijkheid en kwaliteit van het speciaal onderwijs niet financieel geborgd en gedekt zijn,\nen gaat over tot de orde van de dag.\nSoepboer",
  "content_char_count": 1351,
  "source": {
    "document_id": "58c1f1e4-ccef-4696-9f47-88ae80237f6f",
    "document_nummer": "2025D31463",
    "document_soort": "Motie",
    "publication_id": "2151a0f9-9fac-4500-94d3-8b3c8d665df5",
    "publication_content_type": "application/xml",
    "publication_length": 5245,
    "cached": false,
    "binary_path": "bronmateriaal-onbewerkt\\cache\\document_publications\\2151a0f9-9fac-4500-94d3-8b3c8d665df5.xml"
  },
  "issues": []
}
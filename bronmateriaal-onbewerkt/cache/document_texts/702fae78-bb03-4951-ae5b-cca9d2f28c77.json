{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 755\nWijziging van de Omgevingswet (maatwerkaanpak PAS-projecten)\nNr.\n26\nMOTIE VAN HET LID HOLMAN\nVoorgesteld\n10 september 2025\nDe Kamer,\ngehoord de beraadslaging,\nconstaterende dat:\n–\nhet kabinet in het startpakket stikstof naast generiek beleid kiest voor een regionale maatwerkaanpak voor de Veluwe en de Peel;\n–\ner in de Regio Foodvalley een grote opgave ligt op het gebied van stikstof, maar ook op het gebied van natuurherstel en kwaliteit van bekensystemen, en dat deze opgave in een gebied groter dan 500 meter rondom de Veluwe speelt;\n–\nmet het oppakken van deze opgave in deze regio effectief resultaat geboekt kan worden, zoals ook aangegeven door Erisman in het rapport Naar een ontspannen Nederland;\n–\nRFV zelf een aanbod heeft gedaan aan Minister Wiersma om als regio/gebied onder een regionaal stikstofplafond te gaan komen, waarbij de regio met ondernemers afspraken maakt over de bijdragen die zij met hun bedrijf leveren;\noverwegende dat:\n–\nde Regio Foodvalley, die van grote invloed is op de Veluwe, zelf vraagt om een gebiedsdoel/emissieplafond voor stikstof van maximaal 2 kiloton in 2035;\n–\ndat vervolgens regionaal vertaald wordt naar heldere doelen per deelsector en, waar nodig, bedrijfsnormen binnen de veehouderij, zodat voor iedere ondernemer duidelijk is wat er verwacht wordt en waardoor ondernemers op basis van eigen vakmanschap oplossingen kiezen die passen bij hun bedrijf;\nverzoekt de regering om:\n–\nde Regio Foodvalley een gebiedsdoel/emissieplafond voor stikstof van maximaal 2 kiloton in 2035 op te leggen en dit indien mogelijk vast te leggen in de Omgevingswet;\n–\nmiddelen beschikbaar te stellen uit de bij de Voorjaarsnota gereserveerde middelen voor de aanpak Veluwe/de Peel voor het gebied van de Regio Foodvalley, waarbij gezien de opgave financiering nodig is voor een groter gebied dan 500 meter rondom de Veluwe,\nen gaat over tot de orde van de dag.\nHolman",
  "content_char_count": 1976,
  "source": {
    "document_id": "2830ac14-28e0-45a9-b608-45ef0936fa0b",
    "document_nummer": "2025D38346",
    "document_soort": "Motie",
    "publication_id": "702fae78-bb03-4951-ae5b-cca9d2f28c77",
    "publication_content_type": "application/xml",
    "publication_length": 7163,
    "cached": false,
    "binary_path": "bronmateriaal-onbewerkt\\cache\\document_publications\\702fae78-bb03-4951-ae5b-cca9d2f28c77.xml"
  },
  "issues": []
}
{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n29 023\nVoorzienings- en leveringszekerheid energie\nNr.\n580\nMOTIE VAN HET LID ROODERKERK\nVoorgesteld\n11 juni 2025\nDe Kamer,\ngehoord de beraadslaging,\nconstaterende dat uit onderzoek van Netbeheer Nederland blijkt dat door de opkomst van kunstmatige intelligentie het elektriciteitsverbruik van datacentra mogelijk vergelijkbaar zal zijn met 40% tot 70% van de huidige totale Nederlandse elektriciteitsvraag;\noverwegende dat TenneT stelt dat deze extra groei onmogelijk is als we de huidige industrie, vervoer, woningen en bedrijven ook moeten elektrificeren;\noverwegende dat extra verzwaring van het elektriciteitsnet zal leiden tot nog hogere nettarieven voor huishoudens en bedrijven;\noverwegende dat kunstmatige intelligentie in toenemende mate een rol zal gaan spelen in de samenleving en economie;\noverwegende dat datacentra op eigen bodem een belangrijke rol spelen bij digitale strategische autonomie;\noverwegende dat datacenters door hun schaal en mogelijkheden tot inzet van buffers en vraagsturing een waardevolle rol kunnen spelen in het versterken van duurzame energie-infrastructuur;\nverzoekt de regering een strategie en visie te ontwikkelen zodat het energiesysteem kan omgaan met de verwachte groei en het verbruik van datacenters in Nederland,\nen gaat over tot de orde van de dag.\nRooderkerk",
  "content_char_count": 1378,
  "source": {
    "document_id": "8ced5d44-c4e1-4853-b917-22f2d13090d6",
    "document_nummer": "2025D27086",
    "document_soort": "Motie",
    "publication_id": "1e86ab81-405e-41d0-a851-576eae1a7b7b",
    "publication_content_type": "application/xml",
    "publication_length": 5021,
    "cached": false,
    "binary_path": "bronmateriaal-onbewerkt\\cache\\document_publications\\1e86ab81-405e-41d0-a851-576eae1a7b7b.xml"
  },
  "issues": []
}
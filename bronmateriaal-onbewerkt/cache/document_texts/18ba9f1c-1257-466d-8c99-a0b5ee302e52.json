{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n28 325\nBouwregelgeving\nNr.\n290\nMOTIE VAN HET LID GABRIËLS\nVoorgesteld\n3 juli 2025\nDe Kamer,\ngehoord de beraadslaging,\nconstaterende dat de Kamerbrief over STOER recent is verschenen;\nconstaterende dat er in het rapport STOER voorgesteld wordt veel regels ten aanzien van de bouwregelgeving te schrappen;\noverwegende dat de impact van de voorstellen nog onvoldoende besproken is met medeoverheden zoals VNG, IPO en Unie van Waterschappen;\noverwegende dat het belangrijk is deze medeoverheden goed te betrekken vanwege hun kennis en kunde ten aanzien van de uitvoeringspraktijk en over nut en noodzaak van bouwregels;\noverwegende dat nog onduidelijk is hoe de positie van de decentrale overheden ten aanzien van de bouwregelgeving op langere termijn is geborgd;\nverzoekt de regering om via een in te richten overlegstructuur «interbestuurlijk overleg bouwregelgeving» de opgehaalde STOER-resultaten voor te leggen aan medeoverheden en deze resultaten daar te laten toetsen op uitvoerbaarheid en impact;\nverzoekt de regering de positie van de decentrale overheden ten aanzien van de bouwregelgeving op langere termijn te borgen,\nen gaat over tot de orde van de dag.\nGabriëls",
  "content_char_count": 1242,
  "source": {
    "document_id": "2b1766ca-a55e-48b7-99f3-cdd5f13e523a",
    "document_nummer": "2025D31921",
    "document_soort": "Motie",
    "publication_id": "18ba9f1c-1257-466d-8c99-a0b5ee302e52",
    "publication_content_type": "application/xml",
    "publication_length": 4782,
    "cached": false,
    "binary_path": "bronmateriaal-onbewerkt\\cache\\document_publications\\18ba9f1c-1257-466d-8c99-a0b5ee302e52.xml"
  },
  "issues": []
}
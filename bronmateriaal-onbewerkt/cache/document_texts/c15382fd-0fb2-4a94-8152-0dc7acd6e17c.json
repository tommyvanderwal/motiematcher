{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n21 501\n-\n02\nRaad Algemene Zaken en Raad Buitenlandse Zaken\nNr.\n3021\nMOTIE VAN DE LEDEN PATERNOTTE EN BOSWIJK\nVoorgesteld\n22 januari 2025\nDe Kamer,\ngehoord de beraadslaging,\nconstaterende dat Russische hybride oorlogsvoering een grote bedreiging vormt voor onze vitale infrastructuur op de zeebodem, waarvan het merendeel zich buiten de territoriale wateren bevindt;\nconstaterende dat de Russische tankervloot in zeer slechte staat verkeert, wat recent leidde tot een olieramp en meerdere bijna-rampen;\nconstaterende dat Nederland tot op heden geen verzekeringen controleert van Russische schepen in de EEZ, noch andere maatregelen neemt om gevaarlijke of verdachte schepen die zich in deze wateren bewegen, te stoppen en te onderzoeken;\nconstaterende dat Finland en de Baltische Staten hier wel mee zijn begonnen en ook de secretaris-generaal van de NAVO aangeeft dat landen binnen het zeerechtverdrag de mogelijkheid hebben actieve controles uit te voeren;\nverzoekt de regering de veiligheid van onze infrastructuur in de Noordzee actief te gaan handhaven door vermeende schaduwvlootschepen of anderszins verdacht opererende schepen tot 393 kilometer uit de kust te stoppen en te onderzoeken, en hierbij alle relevante veiligheids- en milieuwetgeving in te zetten;\nverzoekt de regering voorts aan te sluiten bij landen in de Joint Expeditionary Force, die zelf verzekeringen van passerende schepen in deze zone gaan controleren,\nen gaat over tot de orde van de dag.\nPaternotte\nBoswijk",
  "content_char_count": 1556,
  "source": {
    "document_id": "8c9300e0-c5bb-41f0-890a-925362507c7a",
    "document_nummer": "2025D02218",
    "document_soort": "Motie",
    "publication_id": "c15382fd-0fb2-4a94-8152-0dc7acd6e17c",
    "publication_content_type": "application/xml",
    "publication_length": 3035,
    "cached": false,
    "binary_path": "bronmateriaal-onbewerkt\\cache\\document_publications\\c15382fd-0fb2-4a94-8152-0dc7acd6e17c.xml"
  },
  "issues": []
}
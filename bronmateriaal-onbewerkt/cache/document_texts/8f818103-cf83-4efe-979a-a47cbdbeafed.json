{
  "content": "Vergaderjaar 2024-2025\nTweede Kamer der Staten-Generaal\n2\nKamerstukken\n36 740\nXVI\nJaarverslag en slotwet Ministerie van Volksgezondheid, Welzijn en Sport 2024\nNr.\n9\nMOTIE VAN HET LID SLAGT-TICHELMAN\nVoorgesteld tijdens het wetgevingsoverleg van\n2 juli 2025\nDe Kamer,\ngehoord de beraadslaging,\nconstaterende dat de ouderenzorg steeds meer vanuit de thuissituatie plaatsvindt en het daarbij van belang is voldoende wijkverpleegkundigen op te leiden om deze veranderende zorg te kunnen leveren;\nconstaterende dat uit het huidige opleidingsfonds vanaf 2025 structureel 60 miljoen euro wordt overgeheveld naar de VWS-begroting voor een subsidieregeling ten behoeve van werkgeverskosten voor opleiding in de wijkverpleging als een uitvloeisel van het Investeringsakkoord Opleiden Wijkverpleging (IOW);\nconstaterende dat het huidige fonds gebaseerd is op een systeem met vergoedingen achteraf, wat leidt tot bureaucratische procedures en onzekerheid voor zorgaanbieders over de daadwerkelijke vergoedingen;\noverwegende dat het budget van 60 miljoen euro voor 2024–2026 onvoldoende is ten opzichte van de geraamde 90 miljoen euro die nodig is om de opleidingskosten volledig te dekken, zoals blijkt uit een SEO-onderzoek;\noverwegende dat de wijkverpleging voor grote transitieopgaven staat, zoals het versterken van samenwerking boven concurrentie, domeinoverstijgende samenwerking en het vervullen van een spilfunctie in de wijk, en dat dit een investering in opleiding en training vergt;\noverwegende dat deze noodzaak ook erkend wordt in het programma «De buurt als ecosysteem» binnen het IZA-project, maar dat dit nu slechts geldt voor twintig wijken en nog geen landelijke dekking kent;\nverzoekt de regering het huidige opleidingsfonds voor wijkverpleging structureel in te richten en toekomstbestendig te maken met landelijke dekking,\nen gaat over tot de orde van de dag.\nSlagt-Tichelman",
  "content_char_count": 1884,
  "source": {
    "document_id": "406e3fe8-2bcf-4844-9511-c23362ea40da",
    "document_nummer": "2025D31735",
    "document_soort": "Motie",
    "publication_id": "8f818103-cf83-4efe-979a-a47cbdbeafed",
    "publication_content_type": "application/xml",
    "publication_length": 5684,
    "cached": false,
    "binary_path": "bronmateriaal-onbewerkt\\cache\\document_publications\\8f818103-cf83-4efe-979a-a47cbdbeafed.xml"
  },
  "issues": []
}
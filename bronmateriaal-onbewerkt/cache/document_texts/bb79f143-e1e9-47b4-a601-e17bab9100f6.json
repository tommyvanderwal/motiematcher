{
  "content": "Vergaderjaar 2023-2024\nTweede Kamer der Staten-Generaal\n2\nKamerstukken\n32 847\nIntegrale visie op de woningmarkt\nNr.\n1145\nMOTIE VAN DE LEDEN KEIJZER EN PIERIK\nVoorgesteld\n8 februari 2024\nDe Kamer,\ngehoord de beraadslaging,\nconstaterende dat veel jongeren in landelijke gebieden geen koop- en huurwoningen kunnen vinden in hun eigen dorp of gemeente vanwege de huidige schaarste op de woningmarkt;\nconstaterende dat stallen en schuren een andere bestemming krijgen als boeren stoppen, en er een gericht stoppersbeleid is;\nconstaterende dat leegstaande schuren relatief eenvoudig kunnen worden omgebouwd tot kwalitatieve (huur)woningen, maar dat lokale wet- en regelgeving dit vaak belemmert;\nconstaterende dat jongeren indirect noodgedwongen illegaal in leegstaande schuren wonen om dakloosheid te vermijden;\noverwegende dat de verbouwing van leegstaande schuren tot woningen duurzaam hergebruik van materialen stimuleert, de veiligheid op het platteland bevordert, weinig effect heeft op het energie- en waterverbruik, en betaalbare huisvesting kan bieden aan jongeren in landelijke gebieden;\nverzoekt de regering actief wet- en regelgeving aan te passen om het ombouwen van leegstaande stallen en schuren tot woningen mogelijk te maken,\nen gaat over tot de orde van de dag.\nKeijzer\nPierik",
  "content_char_count": 1288,
  "source": {
    "document_id": "2213f4f5-9900-4822-9f0b-e81491458a9f",
    "document_nummer": "2024D04629",
    "document_soort": "Motie",
    "publication_id": "bb79f143-e1e9-47b4-a601-e17bab9100f6",
    "publication_content_type": "application/xml",
    "publication_length": 2756,
    "cached": false,
    "binary_path": "bronmateriaal-onbewerkt\\cache\\document_publications\\bb79f143-e1e9-47b4-a601-e17bab9100f6.xml"
  },
  "issues": []
}